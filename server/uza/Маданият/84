Миллий матоларда акс этган баҳор

Ўзбекистон Тасвирий санъат галереясида "Шойи баҳор" деб номланган кўргазма ташкил этилди. 
Атлас, адрас, шойи, бахмал сингари матоларимиз наинки юртимиз, балки хорижий давлатларда ҳам машҳур. Айниқса, шойидан тайёрланган либослар халқаро мода фестивалларида катта муваффақият қозонмоқда. 
2017 йил декабрь ойида Марғилон ҳунармандликни ривожлантириш маркази ЮНЕСКОнинг номоддий маданий меросини сақлаб қолиш илғор тажрибаси рўйхатининг "Атлас ва адрас ишлаб чиқариш технологиясини анъанавий сақлаб қолиш" номинациясига киритилди. 
– Миллий матоларимиз қадимий усулда, қўлда тўқилиши, нақшларининг қайта тиклангани билан ғоят қадрли, – дейди абрбанд устаси Нурмуҳаммад Валиев. – Матоларимизнинг табиийлиги, жозибаси, саломатлик учун фойдалилиги боис улар хорижлий сайёҳлар томонидан ҳам севиб харид қилинади. 
Кўргазмада миллий матоларимизни ишлаб чиқаришда қадимий технологияларни сақлаб қолишга ҳисса қўшаётган абрбанд ҳунармандлар тайёрлаган ижод намуналарига кенг ўрин берилган. 