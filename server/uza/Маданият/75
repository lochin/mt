Сўзанаю тасвирларда Наврўз ифори

Ўзбекистон Бадиий академияси марказий кўргазмалар залида Наврўз байрами муносабати билан намойиш этилаётган А.Арабовнинг сўзаналар тўплами, Т.Шариповнинг «Улуғбек орзуси», «Рақс», «Менинг юлдузим» қуроқлари, С.Шихованинг «Мусиқа дарахти», «Мақомлар» каби сўзаналаридаги ранглар жилосида баҳор, Наврўз ва кўклам ифорини ҳис этамиз. 
Мазкур кўргазманинг очилишида Ўзбекистон Бадиий академияси раиси А.Нуриддинов ва бошқалар мамлакатимизда Наврўз байрамининг кенг миқёсда нишонланиши нафақат халқимиз, балки маданият ва тасвирий санъат соҳалари вакилларини фаол ижод қилишга ундаётгани ва бунинг натижасида шу тантаналарда ўзларининг янги асарларини мухлисларга анъанавий тарзда тақдим этаётгани ҳақида тўхталиб ўтди. 
Кўргазма залларида 250 дан ортиқ рангтасвир, графика ва амалий санъат асарлари ўрин олган. Унинг биринчи қаватида А.Назиров, Ш.Юсупов, С.Раҳматуллаев, З.Ғафуров каби халқ амалий санъати усталарининг ижод намуналари жой олган бўлса, иккинчи қаватда эса А.Мирсоатов, А.Нур, Б.Маҳкамов, И.Шин, Д.Мамедова сингари таниқли мусаввирларнинг энг гўзал ижод намуналари ҳавола этилган. 
– Биз, ижодкорлар Наврўзни қувонч билан қарши оламиз, – дейди рассом Д.Мамедова. – Чунки Наврўз сабаб бизнинг мўйқаламимизда бўёқлар товланади. Улар камалак мисол тасвирларга кўчиб, ҳолат ва гўзалликни ифода эта бошлайди. Шунда биз истаганимизча, баҳорнинг илк кунларини, дарахтлар куртак очишини, ўт-ўланларнинг чиқиши, баҳор элчиси бўлган қалдирғочни, дошқозонларда сумалаклар тайёрланиши ва Наврўз сайилларини катта куч ва илҳом билан чизамиз. Бугун тақдим этилган халқ амалий ва тасвирий санъати намуналари ҳам шундай баҳорий ижод самарасидир.