Фольклор ва этнографияга бағишланди

Ўзбекистон давлат санъат ва маданият институтида фольклор ва этнографияни ривожлантиришнинг долзарб масалаларига бағишланган илмий-амалий анжуман бўлиб ўтди.
Анжуманда халқимизнинг азалий турмуш тарзи, анъаналари, урф-одатлари, кўникмалари, беқиёс бадиий бойликларини асрашга алоҳида эътибор қаратилаётгани таъкидланди. Миллий қадриятларимиз, халқ оғзаки ижоди намуналарини тиклаш, эзгулик, меҳр-муҳаббат билан йўғрилган байрамларимизни кенг нишонлаш борасидаги ишлар кўлами ҳам кенгаймоқда. 
Болалар мусиқа ва санъат мактабларида фольклор асарларини ўргатишга оид тавсиялар, фольклорнинг оғзакилик, халқчиллик, анъанавийлик, жамоа бўлиб ижро этиш, ўзгарувчанлик, вариантлилик каби хусусиятлари, ўзбек халқ қўшиқлари, унинг тарихи, бугуни ва келажаги, фольклоршуносликнинг муҳим жиҳатлари, номоддий маданий меросни асраш, таълим тизимида ушбу соҳаларга кенг эътибор қаратишга оид мавзуларда маърузалар тингланди. 
Фольклор асарлари санъатнинг бошқа турларидан ўзига хос томонлари билан фарқланади. Фольклоршунослик асослари қадимги дунё эстетик тафаккурига бориб тақалади. Қадимги дунё сайёҳлари ва тарихчиларининг афсона ва ривоятлар, турли урф-одат ва маросимлар ҳақидаги ёзма ва оғзаки ёдгорликлари фольклоршунослик ва этнография учун муҳимдир. Шу боис соҳани ўрганиш, уни авлодларга етказиш, бу борада изланишлар олиб боришнинг аҳамияти юксак. 
Мазкур илмий-амалий конференциянинг ўзига хослиги шундаки, профессор-ўқитувчилар, академиклар томонидан соҳага эндигина кириб келаётган ёш тадқиқотчи-изланувчиларнинг илмий изланишлари, эришган натижалари ҳақида сўз юритилиб, уларга тадқиқот олиб бориш, илмий ишда нималарга эътибор бериш кераклиги тушунтирилди. 
“Ўзбекойим”, “Нодирабегим”, “Эъзоз” фольклор-этнографик жамоаларининг чиқишлари ушбу санъат турининг ҳудудларга хос жиҳатларини яна бир бор намойиш этди. 