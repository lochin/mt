Вестминстер университети талабалари ўзларини модель сифатида синаб кўрди

Тошкентдаги халқаро Вестминстер университетида анъанавий маданият ҳафталиги бўлиб ўтмоқда. 
Тадбирда машҳур санъаткорлар, давлат арбоблари, олимлар, университет талабалари ва журналистлар иштирок этмоқда. 
Маданият ҳафталигини университетнинг иқтидорли талабалари учун ташкил этилган "Talent show" бошлаб берди. Қатнашчилар маҳоратига, севимли санъаткорлардан иборат ҳакамлар ҳайъати баҳо берди. 
Мода ва дизайнга қизиқувчилар учун эса "Podium shou" тадбири ўтказилди. Унда университет ёш дизайнерлари билан бир қаторда пойтахтимиздаги номдор модалар уйи ўз галереяларини намойиш этди. Талабалар ўзларини модель сифатида ҳам синаб кўришди. 
Шунингдек, ҳафталик давомида "Қувноқлар ва зукколар" ўйини ҳам ташкил этилди. 
Мазкур ҳафталик 29 апрелга қадар давом этади. Тадбир сўнггида муносиблар тақдирланади. Дастурни ҳафталикнинг энг мазмунли лойиҳаси – дунё таомлари ярмаркаси якунлаб беради. 