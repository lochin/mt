Халқаро санъат фестивали доирасида ташкил этилган концерт навоийликларга байрамона завқ улашди

Навоий шаҳридаги “Фарҳод” маданият саройи ҳамда Навоий маданият ва санъат коллежи бугун ҳар қачонгидан-да гавжум. Сокин мусиқа садолари қулоқларга хуш ёқади. Ўзбекистон миллий симфоник оркестри концерт дастуридан жой олган куйлар оҳанги бу. 
“Баҳор нафаси” халқаро санъат фестивали доирасида ташкил этилган гастроль концерти навоийлик санъат шайдоларига байрамона завқ улашди. Ўзбекистон халқ артисти Исмоил Жалилов раҳбарлигидаги ижодий жамоа жаҳон ва миллий мумтоз мусиқа асарларидан намуналар ижро этди. 
Саҳнада Жорж Бизенинг “Кармен” операси, Дмитрий Шостакович ва Георгий Свиридовнинг вальслари, “Кариб денгизи қароқчилари” ҳамда “Жеймс Бонд” фильмлари мусиқаси томошабинлар олқишига сазовор бўлди. 
Ботир Зокиров репертуаридан ўрин олган “Умид” ашуласининг Энмарк Солиҳов ижросидаги мусиқаси фестивалга янада кўтаринкилик бағишлади. Айниқса, Манас Левиевнинг миллий кинохроникамиз гултожи – “Маҳаллада дув-дув гап” фильмига ишланган “Оқ лолалар” композицияси кўнгилларда зўр ҳаяжон уйғотди. 
– Маҳорат билан танланган санъат асарларини тинглаб, ўзимизни ҳақиқий кўклам ҳавосидан баҳра олгандек ҳис этдик, – дейди “Навоийазот” акциядорлик жамияти ходими Гулбаҳор Содиқова. – Айниқса, дастурдан дунёнинг машҳур бастакорлари томонидан яратилган композициялар билан бир қаторда, миллий куйларимиз ҳам ўрин олгани дилларимизни яйратди. 
Ушбу концерт дастури мусиқанинг инсонни ўзига ром этувчи нечоғли сеҳри ва жозибаси борлиги, ўлмас оҳанглар неча-неча даврлар ўтса-да, қалбларда мангу қолишини ўзида яна бир бор теран ифода этгани билан аҳамиятли бўлди. 