Алишер Навоий Амир Темур ҳақида

Мустақиллик даври навоийшунослигида, Ўзбекистон Республикаси Биринчи Президенти Ислом Каримов таъбири билан айтганда, “мумтоз сиймо” Соҳибқирон Амир Темур ва темурийларнинг адабиётга, санъатга, маданияту маърифатга эътибори тўғрисидаги дастлабки тадқиқотлардан бири атоқли навоийшунос Абдуқодир Ҳайитметовнинг “Темурийлар даври ўзбек адабиёти” номли китобидир. Кейинчалик атоқли адиб ва адабиётшунос Пиримқул Қодиров ўзининг “Тил ва эл: Темурийлар давридаги мумтоз адабий тилимиз муаммолари” номли илмий тадқиқотини яратди. Бу анъана давом этиб, баъзи навоийшунослар томонидан темурийлар билан боғлиқ у ёки бу даражадаги тадқиқотлар амалга оширилди. 
Темурийлар даврида етишган забардаст сўз санъаткорларидан бири – бу Алишер Навоийдир. У ўзининг “Хамса” (1483–1485), “Тарихи мулуки Ажам” (1488), “Мажолис ун-нафоис” (1490–1491), “Насойим ул-муҳаббат” (1495–1496), “Соқийнома”, “Муҳокамат ул-луғатайн” (1499), “Муншаот” (1498–1499), “Ҳолоти Паҳлавон Муҳаммад” каби ўндан ортиқ дурдона асарларида Амир Темур шахси, фаолияти, фазилати ҳақида фиқра, боб, байт шаклидаги маълумотларни келтирганки, фойдали панду маслаҳатлар илова қилинган бундай бадиий лавҳаю чизгиларни яхлит ҳолда рамзий маънода Навоий “Темурнома”си деб номлаш мумкин. 
Биз Алишер Навоий битиб қолдирган бундай поэтик лавҳаю чизгиларни уч гуруҳга бўлиб тасниф қилдик: биринчиси, Навоий Амир Темурни тўғридан-тўғри, поэтик ишораларсиз Соҳибқирон, шоҳ, ҳукмдор, шоҳи комрон, жаҳон хони, тўрт улус хони, бек, шоҳи исломпаноҳ каби сўз ва иборалар билан сифатлаб тасвирлаган. Иккинчиси, Навоий ўз асарларида Амир Темурни темурийлар ҳақидаги боб ёки изоҳларда яширин талмеҳ ёки метонимия воситасида ёдга олади. Айниқса, “Хамса” муқаддимасининг Ҳусайн Бойқаро, Бадиъуззамон Мирзо, Шоҳғариб Мирзо, Музаффар Ҳусайн Мирзога бағишланган бобларида бу анъанавий услубдан маҳорат билан фойдаланганини кўришимиз мумкин. Бу эса устоз А.Ҳайитметовнинг “Биз бу ўринда Навоийнинг фикрларини ривожлантириб, Темурнинг таъсири фақат Султон Ҳусайн Бойқарога эмас, балки ҳамма темурийларга ҳам қайси бир муддатда ўтган, дейишга мойилмиз”, деган фикрларини ёдга солади. 
Учинчиси, Навоийнинг ўз асарларида фикрлари исботи учун бошқа ижодкорларнинг темурийларга оид қарашлари акс этган шеърларига мурожаат қилиши. Ушбу кузатишларимизнинг ёрқин мисоли Навоийнинг “Ҳолоти Паҳлавон Муҳаммад” асаридир. Унда шоир устозининг мусиқа назарияси ҳақидаги билимларини ҳар томонлама баҳолар экан, мумтоз мусиқа йўлларидан бири “сайди ғазол”га тўхталади ва унинг бозгўй (ашулада бирор сўз ёки шеърни такрор айтиш)да айтган форсча байтида Султон Ҳусайн Бойқаронинг тўртинчи отасигача тилга олганлиги ҳақида маълумот бериб, уни юксак баҳолайди: “...инсон оламида бу икки байтдек оз айтибдурки, мамдуҳ(мадҳ қилинувчи – Б.Р.)нинг тўртинчи отасиғача зикр бўлмиш бўлғайким: 
Султон Ҳусайн хусрави ғозий, ки мисли ў 
Ҳаргиз набуда дар садафи рўзгор дур. 
Шоҳ аст шаҳриёр падар бар падар, ки ҳаст 
Мансур Бойқаройи Умаршайхи бин Темур”. 
Мазмуни: “Султон Ҳусайн музаффар подшоҳдир, олам садафи унингдек дурни ҳеч қачон кўрмаган; Мансур Бойқаро Умаршайх бин Темургача бўлган ота-боболари каби у ҳам шоҳлар шоҳидир”. 
Навоийнинг Соҳибқирон Амир Темурга оид чизгиларини бирма-бир таҳлил ва талқин қилишга ҳаракат қилсак. 
1. Навоий “Ҳайрат ул-аброр”да тасвирланган уч бадиий лавҳада у табаррук зотни тилга олади. Биринчиси, Ҳусайн Бойқарога бағишланган анъанавий бобда “Етти отосиға дегин хон келиб” деган мисра характеридаги хабарида Амир Темурга ишора қилади. Иккинчиси – достоннинг вафо ҳақидаги бобига тамсил қилинган ҳикоятда Тўрт улус хони Темур Кўрагон, бек, шоҳ номи билан беш ўринда уни ёдга олади. Шу билан бирга Навоий “Вафо ва афв одил подшоҳлар одати ва йўлларидир” деган қадимий ҳикматни ҳам эслатиш баробарида афв, аҳд, кечиримлилик, вафо каби фазилатларни барча учун, айниқса, ҳукмдорлар ҳамда темурий шаҳзодалар учун тарғиб ва тараннум қилганлигини англаш мумкин. Учинчиси, Навоий достоннинг ўн тўртинчи мақолатида мураккаб талмеҳ туридан унумли фойдаланиб, 13 нафар шоҳ – “додгару мулк”ларни ном-баном санайди. Уларни “Додгару мулк-паноҳ эрдилар” деб тасвирлайди ва бу тасвирларда ўзининг улар бу ўткинчи дунёдан “холи илик билан кетди”, “Кўрки қаён борди?” деган чуқур фалсафий маънога эга бўлган ҳаётий асосга қурилган дидактик фикрларини таъкидлаб кўрсатади. У лирик тасвирга асосланган ўз хотимасини Чингизхон ҳамда Амир Темур номлари билан якунлайди ва Амир Темурни “жаҳон хони Темур Кўрагон” дея таништиришни маъқул деб билади: 
Қани жаҳондовари Чингизхон? 
Қани жаҳон хони Темур Кўрагон? 
Ўзининг “Бирга вафо айламади чархи дун” каби фикрларидан қониқмаган, шекилли, мутафаккир бу фикрларини изчил давом эттириб, достоннинг кейинги бобида баён қилган Искандарнинг васиятида тасвирлаган “холи илик” тимсоли ёрдамида навоийона услубда чиройли хулосалайдики, ушбу байти ана шундай ҳолат тасвирига жуда мос: 
Кимки жаҳон мулки ҳавасдур анга, 
Ушбу илик тажриба басдир анга. 
2. “Фарҳод ва Ширин” достонида Султон Ҳусайн Бойқаронинг ўғли Абулфаворис Шоҳғариб Мирзога бағишланган алоҳида фаслда шаҳзодани мадҳ этиш билан бирга, уни огоҳликка, ҳушёрликка ундаб ёзган шоҳбайтида: 
Эрурсен шоҳ – агар огоҳсен сен, 
Агар огоҳсен сен – шоҳсен сен, – 
дея панду насиҳат қилар экан, унинг илм-фанни иштиёқ ва ҳавас билан исташи, ўрганишини улуғлаб ва шунга даъват этиб, Улуғбек Мирзонинг номини тамсил қилади ва Улуғбек Мирзонинг илм-фанга, дунё тамаддунига қўшган ҳиссасини фахр-ифтихор билан шаҳзодага эслатади. Шу ўринда шоир “Темурхон наслидин” дея донишманд шоҳ Улуғбекнинг темурий эканлигига, илмпарвар, донишманд шоҳ сифатида расадхона қурдиргани, самовий жисмларни ўрганиб, жумладан, 1018 та юлдуз тадқиқоти ҳақидаги “Зижи Кўрагоний” номли машҳур илмий асар битганига ишоралар қилади. Навоийнинг матнда Улуғбек Мирзони “Темурхон наслидин” (матнда шоир авлодидин сўзи ўрнига наслидин сўзини жуда топиб ишлатган – Б.Р.) дея ёдга олишининг икки жиҳати бор. Биринчидан, Амир Темурни эслаш билан унга ҳурмат кўрсатиш бўлса, иккинчидан, бу тасвиру изоҳда Улуғбек Мирзо Амир Темурнинг севимли набираларидан бири эканлигига алоҳида ишоралар борлигини билишимиз мумкин. Фасл хотимасида эса шоир усталик билан шаҳзодага “Қадимий қуллуғум ҳаққини ёд эт!” дея қилган мурожаату истагида ҳам Амир Темур ва темурийларга ўзининг ҳурмати чексизлигини таъкидлагандек, кўрсатгандек бўлади, шунингдек, у шаҳзодага қилган панду насиҳатлари ҳар дам, ҳар доим унга наф келтиришини ишонч билан эслатади. 
3. Навоий “Лайли ва Мажнун”нинг VII бобида Султон Ҳусайн Бойқаро шаънига мадҳиялар ўқийди, уни кўкларга кўтаради, айни пайтда унинг шоҳлар авлодидан эканини таъкидлаш учун “зоти поки” иборасини ишлатади ва унинг тагли, тахтли шоҳ темурийзода экани ҳақида ишора йўли билан шундай ёзади: 
Олам уза шоҳ зоти поки, 
Дарвеш замири дардноки. 
4. “Сабъаи сайёр”даги Ҳусайн Бойқарога бағишланган IX бобда берилган “ҳам ато хону, ҳам анго ано хон” хабарида ота тарафидан Амир Темурнинг ўғли Умаршайх Мирзога, она тарафидан эса Амир Темурнинг ўғли Мироншоҳ Мирзога набиралиги, яъни икки томонлама темурийзодалигига, Бобур Мирзо тили билан айтганда “карим ут-тарафайн, асил подшоҳ” эканлигига урғу берган. Хон сўзи ёрдамида шоир ўзининг бадиий маҳоратини кўрсатгани – биринчидан, матнда уч марта хон сўзини такрор ишлатиб, такрир санъатини, иккинчидан эса хон сўзи воситасида бетакрор радифлар ижод қилган: 
Ҳам ато хону ҳам анга ано хон, 
Йўқ жаҳонда анинг киби яно хон. 
Алқисса, Навоий бошқа шеърлари таркибида ҳам “хон бин хон насабинг” каби эътирофларини кўп ўринда қўллаганини кўришимиз мумкин. 
5. “Садди Искандарий” достонининг Ҳусайн Бойқарога бағишлаган IX бобида унинг темурийлар авлоди эканлигига “офоқ оро зебу зайн”, “бин хони” каби сифатлашлари орқали ишора қилади. У барча шоҳларнинг энг улуғи, у шариат расмини устувор этган Абулғозий (яъни урушларда ғолиб чиққан), мавжудлиги дунёнинг зеб-зийнати бўлган улус хони хон ўғли Султон Ҳусайн Бойқаро, дея ҳам тўлиқ исми, ҳам лақаби билан қўллайди ва Султон Ҳусайн Бойқаронинг темурий эканлигини турли томондан сифатлаган: 
Бори шоҳларнинг сарафрози ул, 
Шаҳи шаръойин Абулғози ул. 
Вужудидин офоқ аро зебу зайн, 
Улус хон бин хони Султон Ҳусайн. 
Мазкур достоннинг Х боби Султон Бадиъуззамон Мирзо мадҳи бўлиб, “Малоик сифот пок зотинг сенинг” дея шоир “пок зотинг” бирикмаси воситасида унинг соф аслзода темурий шаҳзодалигига урғу беради. 
6. Навоий ўзининг “Тарихи мулуки Ажам” асарини насрий усулда ёзган бўлса-да, асарнинг якуний қисмини шеърий шаклда, яъни маснавий билан хотималайди. Ушбу қисмда шоир шундай ёзади: “Агар Худойим умримни зиёда қилса, умрим менга вафо қилса, навбатдаги катта, зўр ижодий ишим унинг (Ҳусайн Бойқаронинг – Б.Р.) ажойиб воқеа-ҳодисаларга бой сермазмун ҳаёти тарихини қизиқ, чуқур маъноли сўзлар ёрдамида ёзиб келажак авлодга қолдиришдир”: 
Вале азмим энди будурким, Худой 
Агар бўлса умрумға муҳлатфизой, 
Чекиб турфа тарихингға хомани, 
Қилиб нуктаға тез ҳангомани, – 
деган ижодий режасидан, яъни Ҳусайн Бойқаро тарихи ҳақида алоҳида тарихий асар ёзишидан хабардор қилган ва ушбу маснавийда Навоий “Бериб зикр обову аждод анга” деган мисраси билан диққатимизни тортади. Бу билан унинг ота-боболари, жумладан, тўртинчи отаси Амир Темур тарихи ҳақида ҳам алоҳида тўхталишини қайд этган. Демак, Алишер Навоий Ҳусайн Бойқаро ҳақидаги тарихий асарининг маълум бир дастлабки қисми ёки бобларини Соҳибқирон Амир Темур тарихига бағишлашини ишонч билан айтиб ўтган, деган хулосага келишимиз мумкин. Чунки “Тарихи мулуки Ажам” ва “Тарихий анбиё ва ҳукамо” каби тарихий асарларида ўз билими ва маҳоратини намоён қилган Навоий умуман тарих фанини яхши билган. Шаҳзодаларга ва келажак авлодга ёзиб қолдирган насиҳатларининг кўп ўринларида ҳам у тарихни яхши ўрганишга, билишга, тарихдан сабоқ олишга чақиради, маслаҳатлар беради. Қайсидир маънода у бизни ўзининг темурийлар тарихи билимдони бўлганидан воқиф қилади. 
7. Маълумки, Навоий “Мажолис ун-нафоис” тазкирасининг еттинчи мажлисини тўлалигича Амир Темурга бағишлаган ва ўзи шеър айтишга майл кўрсатмаса ҳам, фикрларининг исботи учун бошқа шоирларнинг байту ҳикматларини жойи ва вақтини топиб келтиришдаги маҳорати туфайли “Мажолис ун-нафоис” тазкирасида Амир Темурни ижодкор темурийлар қаторида зикр этади. А.Ҳайитметовнинг “Анингдек бир байт ўқуғони минг яхши байт айтқонча бор...” номли мақоласидан таъсирланиб, мазкур фиқрани биз бир-икки мақоламизда таҳлил қилишга ҳаракат қилганмиз. Аммо кейинги кузатишларимиз шуни кўрсатдики, баъзи тарихий манбалар, жумладан, тарихчи Муиниддин Натанзий маълумотлари асосида ушбу мажлисда Алишер Навоий томонидан ёритилган сюжетни тўла маънода тарихий воқеа дейишимиз мумкин: “Соинқалъа манзилига келиб тушганда, хушқомат амирзода Мироншоҳ шундай бир ҳолатда истиқболга чиқдики, уни олдиндан танийдиганлар унга қараб ўз кўзларига ишонишмасди. Султон Соҳибқирон уни шу қадар хароб ва тушкун аҳволда кўриб, ҳасрат қўлини бошига уриб, таассуф кўз ёшларини тўкди. Аммо ихтиёр жилови қўлидан чиқиб кетгани учун чора тополмади”. 
8. Навоий “Насойим ул-муҳаббат” тазкирасида Амир Темурни уч ўринда Темурбек номи билан тилга олган. Биз ушбу чизгиларни алоҳида бир мақоламизда ёритганмиз. 
9. Алишер Навоийнинг “Фавойид ул-кибар” девонидан ўрин олган “Соқийнома”сининг I бобида у Амир Темурни Темур – исломпаноҳ шоҳ, яъни шоҳи ғозий номи билан тилга олади, унинг “дин ва маънавият ривожига кенг йўл очган”лигига урғу беради: 
Қани Темур – шаҳи исломпаноҳ 
Ки, жаҳон олди чекиб хайли сипоҳ. 
Бу байтни Навоийнинг “Ҳайрат ул-аброр”и XIV мақолотида берилган ўндан зиёд шоҳлар зикри ва олға сурган ижтимоий фикрларининг мантиқий давоми дейишимиз мумкин. Чунки мазкур бобда у ўн уч нафар шоҳни бирма-бир тилга олади ва дунёнинг ўткинчилиги шоҳу гадо учун бирдай эканлиги ҳақида “Ким, не шаҳ қолғуси боқий, не гадо” дея урғу беради. Султон Ҳусайн Бойқарони адл, дод, эҳсон билан давлатни бошқаришга ундайди. “Соқийнома”нинг XVII бобида эса яширин талмеҳ санъатини қўллаб, Амир Темурни фақат Кўрагон унвони билан Кўрагон тахти, Кўрагон иқболи бирикмалари воситасида зикр этади: 
Англадинг шоҳлиғ аҳволини ҳа, 
Кўрагон тахтию иқболини ҳам. 
10. “Муҳокамат ул-луғатайн”да Алишер Навоий Амир Темурни бир изоҳида эсга олади. Яъни шоир ўз асарида форсий ва туркий тилни муҳокама қилар экан, у туркий (ўзбек) тилининг равнақида шоҳу ижодкорларнинг алоҳида роли ва хизмати, эътибори борлигини ва туркий тилда қалам тебратувчи шоирларнинг пайдо бўлгани ҳақида уч ҳукмдор замони мисолида таъкидлаб кўрсатар экан, Амир Темурни кўрагонлик унвони билан Темур Кўрагон деб эслайди: “То мулк араб ва сорт салотинидин турк хонларға интиқол топти, Ҳулогухон замонидин Султони соҳибқирон Темур Кўрагон даврониғача турк тили била андоқ шоир пайдо бўлмадиким, таъриф қилғуча асар зоҳир бўлмиш бўлғай. Ва салотиндин ҳам андоқ нима манқул эмаски, биров қошида айтса бўлғай. Аммо Султон соҳибқирон Темур Кўрагон замонидин фарзанди халафи Шоҳрух Султоннинг замонининг охиригача турк тили била шуаро пайдо бўлдилар. Ва ул ҳазратнинг авлод ва аҳфодидин ҳам хуштабъ салотине зуҳурға келди: шуаро Саккокий ва Ҳайдар Хоразмий ва Атоий ва Муқимий ва Яқиний ва Амирий ва Гадоийдеклар”. 
11. “Муншаот” асарининг 56-мактубида Навоий ўз ҳадди доирасида “Кичиклардан итоат, улуғлардан иноят” деган ҳикматни унутган, шоҳ отага итоатда, хизматда, ҳурматда, эҳтиром кўрсатишда хатога йўл қўйган Бадиъуззамон Мирзога адаб беради. Шаҳзоданинг қалбини ҳидоят нурлари билан ёритишга интилади. Навоий уни отаси Султон Ҳусайн Бойқарони ҳурмат қилишга чақирар, ундар экан, турли муносабат-масалаларда ўзининг пурмаъно танбеҳларини баён қилади. Бир ўринда унинг тожу тахт одобига хилоф хатти-ҳаракатда бўлиб, ҳурматсизлик билан ўз отаси номини, нишони туғроси (подшоҳнинг ёрлиқ, фармон ва қарорлари ёзилган қоғознинг тепасига туширилган махсус безакли белги)дан чиқарганлигини қаттиқ танқид қилади. Ушбу танбеҳдан шуни англашимиз мумкинки, ўзи катта умид боғлаган валиаҳд шаҳзодадан Навоийнинг дили яхшигина оғриган бўлса керак. П.Қодиров мазкур мактубда қўлланган сўз ва иборалар поэтикасига алоҳида тўхталиб, шундай ёзган: “Навоий бу сўзларни ота-болага жони куйганидан ёзгани унинг ўта таъсирчан сўз ва ибораларидан сезилиб туради”. Ишончли манбаларда ёзилишича, у кейинчалик қатор бахтсизликларга дучор бўлади. 
Амир Темур Ҳусайн Бойқарога тўртинчи ота бўлса ҳам, ҳар жума куни хутба (жума ва ҳайит кунларида хутба ўқувчи, яъни хатиб томонидан минбарга чиқиб, диний ва дунёвий панд-насиҳат сўзларни айтиш ва бу айтиш вақтида мамлакат подшоҳининг номи қўшилар эди)да Амир Темур номи билан ўқилишини эслатади ва матнда Навоий Соҳибқиронни Темурбек, бек шаклида икки марта тилга олган, Бадиъуззамон Мирзони отасига муносабатда ҳушёрлик ва эҳтиёткорлик билан иш тутиши борасида огоҳлантирган. Чунончи: “Мирзоға Темурбек тўртунчи насабдур. Мирзо хутбада бекнинг отиға шариф руҳиға масжиди жомеъда ҳар одина куни дуо қилдурурлар. Бу ишда Мирзоға ҳам дуодин ўзга не келгай. Сиз нишонингиз туғросидин Мирзонинг муборак отин чиқорурсиз. Керак Ироқдин Макка, балки Мағриб заминғача олсангиз, бу воқеа бўлмаса эрди. Агар Мирзони заиф хаёл қилибсиз – Тенгри таоло қавийдур. Фарзанд керак заифлиғида отасиға хизмат маҳаллин топтим деб, жонсипорлик қилса”. 
Яна бир ҳолатни алоҳида қайд қилиш лозимки, Навоий “Мажолис ун-нафоис”, “Насойим ул-муҳаббат” тазкираларида кекса муаррих Шарафиддин Али Яздийга алоҳида фасллар бағишлайди ва бу бағишловларда ҳам унинг бошқа асарлари қаторида ўзи қайта-қайта севиб мутолаа қилган Амир Темурга бағишланган “Зафарнома” тарихий асарини тилга олиши ҳамда “Тарихи анбиё ва ҳукамо”, “Муншаот”, “Хамсат ул-мутаҳаййирин” асарларида ҳам кекса муаррихни ва унинг асарини эслашини ҳам, бир томондан, Навоийнинг Соҳибқирон Амир Темурга оид бетакрор чизгилари деб баҳолашимиз, иккинчи томондан эса замондошларимизнинг баъзи нохолис ёки аниқ тарихий маълумотларни нотўғри талқин қилишининг олдини олиши мумкин. Масалан, худди шундай икки томонлама камчиликка йўл қўйган А.Иброҳимовни таниқли навоийшунос олим И.Ҳаққул ўзининг “Ўзбек тасаввуф шеъриятининг ўрганилиши хусусида” номли мақоласида жуда ўринли танқид қилган эди. Шу ўринда устоз И.Ҳаққул ҳам Шарафиддин Али Яздий Амир Темурга бағишлаб ёзган “Зафарнома” асарини оққа кўчириб тугатган 1424–1425 йилда Абдураҳмон Жомий(1414–1492) 12 ёшдаги ўспирин бир бола бўлганлигини, ўспирин бир боланинг эса Соҳибқирон Амир Темур тарихини ёзган таниқли муаррихни, амалдаги давлат кишисини бундай куракда турмайдиган, аҳмоқона койишларини икки дунёда айта олмаслигини алоҳида таъкидлаб кўрсатган, танқидчининг илмий ҳамда амалий жавоби ўз якуний мақсадига етган бўларди. 
Навоий ижоди бадиий, тарихий, маърифий жиҳатининг бир муҳим аҳамияти шундаки, мутафаккир шоир ўз асарлари орқали китобхонга бадиий завқ, руҳий қувват, шуур, маърифат бериш билан бирга, уни кўплаб тарихий шахслар, сиймолар ҳаёти ва фаолияти билан ҳам таништиради. Шундай экан, улуғ Навоийнинг ўз ижоди орқали Соҳибқирон Амир Темур шахси, фаолияти, фазилатига доир айрим чизгилар билан таништиришни ҳам аслида муҳим адабий-тарихий ҳодиса, яъни адабиёт ва тарих фанлари учун қимматли маълумот ва далиллар деб баҳолашимиз мумкин. 