Ёшлар учун янги китоб дўкони

Наврўз байрами арафасида Тошкент вилояти Юқори Чирчиқ тумани марказида янги китоб дўкони фойдаланишга топширилди. 
Шу муносабат билан ташкил этилган тадбирда вилоят ва туман ҳокимлиги масъуллари, давлат ва жамоат ташкилотлари вакиллари, туман фаоллари ва ёшлар иштирок этди. 
Мамлакатимизда аҳоли ўртасида маънавий-маърифий ишлар таъсирчанлигини ошириш, халқимизни, хусусан, ёшларни юксак салоҳиятли, билим ва дунёқараши кенг инсонлар этиб камолга етказишга катта ҳисса қўшаётган китоб дўконлари фаолиятини янада яхшилаш, ҳудудларда янгиларини барпо этишга алоҳида эътибор қаратилаётгани таъкидланди.
“Китоб дунёси” масъулияти чекланган жамияти томонидан очилган ушбу масканда турли ўқув-услубий адабиётлар, ўзбек ва жаҳон адибларининг энг сара асарлари жамланган тўпламлар, эртак ва илмий-оммабоп китоблар савдоси йўлга қўйилди. Дўконда яратилган барча шароит ёшларда катта қизиқиш уйғотмоқда. 
– Фарзандларимизда болаликдан китоб ўқиш кўникмасини шакллантириш, жамиятимизда мутолаа маданиятини юксалтириш билан боғлиқ муҳим масалаларни ҳал этиш долзарб вазифа бўлиб қолмоқда, – дейди “Китоб дунёси” масъулияти чекланган жамияти раҳбари Ш.Охунжонов. – Ушбу китоб дўконимизда ҳам келгусида интернет тармоғига уланган “Электрон кутубхона” ва “Компьютер ўқуви” хоналарини ташкил қилишни режалаштирдик. Шунингдек, туман ёшлари учун ёзувчи ва шоирлар иштирокида давра суҳбатлари, ижодий анжуманлар, мулоқот ва учрашувлар ўтказилиши ҳам кўзда тутилган. 
Китобхонлар дўкондаги “Жаҳон адабиёти дурдоналари”, “Ўзбек адабиёти намуналари”, “Методик қўлланмалар”, “Болажонлар учун эртак китоблар” ва шу каби турли бўлимлардан истаган китобни белгиланган нархда сотиб олиши мумкин. 
Бугунги кунда вилоятда китоб савдосини самарали ташкил этиш, ахборот-кутубхона марказлари фаолиятини такомиллаштириш юзасидан салмоқли ишлар олиб борилмоқда. Президентимизнинг 2017 йил 13 сентябрдаги “Китоб маҳсулотларини нашр этиш ва тарқатиш тизимини ривожлантириш, китоб мутолааси ва китобхонлик маданиятини ошириш ҳамда тарғиб қилиш бўйича комплекс чора-тадбирлар дастури тўғрисида”ги қарори бу борада муҳим дастуриламал вазифасини бажармоқда.