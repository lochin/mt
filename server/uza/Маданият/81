Бахшичилик санъатини сохта, қурама, ясама китоблардан асранг

Сурхондарё вилояти Термиз шаҳридаги 22-болалар мусиқа, санъат ва бахшилар мактабида маънавий-маданий тараққиётга инновацион ёндашувлар ва бахшичилик санъатини ривожлантириш истиқболларига бағишланган республика семинари бўлиб ўтди. 
Ўзбекистон Республикаси Маданият вазирлиги, Сурхондарё вилояти ҳокимлиги, Фанлар академиясининг Ўзбек тили, адабиёти ва фольклори институти ҳамкорлигида ташкил этилган тадбирда олимлар, соҳа мутахассислари, Қорақалпоғистон Республикаси жировлари, Самарқанд, Навоий, Қашқадарё, Сурхондарё вилояти бахши-шоирлари ва ёшлар иштирок этди. 
Президентимиз жорий йилнинг 19-20 январь кунлари Сурхондарё вилоятига ташрифи чоғида Термиз шаҳрида барпо этилган 22-болалар мусиқа, санъат ва бахшилар мактабида бўлиб, мамлакатимиздаги ягона таълим муассасасида яратилган шароитлар билан танишган эди. Узоқ тарихга эга достончилик ва бахшичилик мактаби халқимизнинг том маънодаги миллий ғурури эканини алоҳида таъкидлаб, Наврўз байрами арафасида мамлакат бахшиларига республика семинарини ўтказиш юзасидан аниқ вазифалар белгилаб берилган эди. 
Шунга мувофиқ ташкил этилган мазкур анжуманда бахшичилик санъати билан боғлиқ ютуқ ва муаммолар таҳлил қилинди. Халқ оғзаки ижодининг ноёб дурдоналари бўлган достонларни асраб-авайлаш, ривожлантириш, бахши, оқин ва жировларнинг жамиятдаги обрўсини ошириш борасида руёбга чиқарилаётган ишлар хусусида фикр алмашилди. 
– Халқ оғзаки ижодининг бетакрор намунаси бўлган достонлар ва боқий бойлигимизга айланган бахшичилик санъати минг йиллардан буён халқимиз, айниқса, ёш авлодни эзгуликка даъват этиб, миллий қадриятларимизни улуғлашга ўргатиб келган, – дейди Ўзбекистон Халқ бахшиси Шодмон Эгамбердиев. – Халқ оғзаки ижодиёти одамларни мардлик, шижоат ва юртга содиқ бўлишга чорлаб, инсонпарварлик ғояларини кенг тарғиб этган. Бизнинг давримизда ҳам бу санъатга алоҳида эътибор қаратилиб, ҳар бир ҳудуднинг ўзига хос достончилик мактаби қайта тикланди. Бахшилар ижодини ўрганиш, тадқиқ этиш, халқ оғзаки ижоди дурдоналарини тўплаб, нашрдан чиқаришга қизиқиш ортиб бормоқда. Анжуманда шу каби масалалар билан бирга мавжуд муаммоларга эътибор қаратилгани айни муддао бўлди. 
Семинарда Ўзбекистон Фанлар академияси академиги Т.Мирзаев, филология фанлари доктори Ш.Турдимов, Алишер Навоий номидаги давлат адабиёт музейи директори, профессор Ж.Эшонқулов, республика маданият муассасалари фаолиятини ташкил этиш илмий-методик маркази директори, профессор А.Ҳайдаров каби олимларнинг мавзуига доир маърузалари тингланди. 
– Ёшларга бахшичилик санъатидан таълим берганда сохта, қурама, ясама китоблардан сақланиш керак, – дейди Қарши давлат университети доценти А.Эргашев. – Уларга хато маълумот бериб, чалғитмаслик лозим. Ваҳоланки, айни пайтда мамлакатимизда чоп этилган айрим илмий ва оммабоп адабиётларда турли хатоларга йўл қўйилганини кўриш мумкин. Эндиликда бахшичилик санъати бўйича яратиладиган ўқув-услубий қўлланмаларда масаланинг ана шу жиҳатларига алоҳида эътибор қаратишга тўғри келмоқда. 
Семинарда юртимизда бахшичилик санъатини ривожлантириш, тарғиб қилиш, улар ижодининг ўзбек маданияти ва санъатидаги ролини ошириш, мазкур санъатни таълим тизимига татбиқ этиш масалалари бўйича ҳам таклиф ва тавсиялар билдирилди. 