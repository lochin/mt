Она табиат, гўзаллик ва санъат шайдолари Бойсунда учрашмоқда

Бойсун туманидаги пурвиқор тоғ қўйнида “Бойсун баҳори” очиқ фольклор фестивали бошланмоқда. Байрамона безатилган мафтункор Падангсой бўйлари она табиатнинг ранг-баранг гиёҳ ва гуллари, жозибали мусиқа садолари билан янада гўзал, кўркам ва файзли қиёфа касб этган. 
Мамлакатимизнинг турли ҳудудлари ва қўшни давлатлардан ўз санъатини, маҳоратини, ноёб ҳунари ва билимини намоён этиш учун келган фольклор-этнографик жамоалар, актёр ва хонандаларнинг жозибали байрам дастурларини фестиваль мухлислари интиқлик билан кутмоқда. 
Бир тарафда бойсунлик қўли ширин пазандалар ранг-баранг миллий таомлар тайёрлаб, меҳмонларни хушнуд этишга бел боғлаган. Иккинчи тарафда болажонлар турли миллий халқ ўйинларини аллақочон бошлаб юборган. Бепоён адирлик узра бошланаётган шодиёнага Ўзбекистоннинг турли гўшалари ва хориждан меҳмонлар келиши давом этмоқда. Халқ сайли, дор ўйинлари, кураш мусобақалари, бахши, оқин ва жировларнинг чиқишлари фестивалга ўзгача шукуҳ улашмоқда. 
– Бу фестивал ёш авлодни Ватанга муҳаббат, юртга садоқат, миллий ва умуммиллий қадриятларга ҳурмат руҳида камолга етказишда муҳим аҳамият касб этади, – дейди Бойсун туманидаги 23- умумтаълим мактаби Ўзбекистон ёшлар иттифоқи бошланғич ташкилоти етакчиси Илҳом Чоршанбиев.¬ – Миллий қадриятларимизни улуғлаш кўникмасини мустаҳкамлайди. Ҳозиргина бахши, оқин ва жировларнинг чиқишларини мириқиб томоша қилдим. Менга айниқса, қорақалпоқ жировининг миллий термалари жуда ёқди. 
Фестиваль сайилларига миллий ҳунармандчилик буюмлари, рассомлар кўргазмалари ҳам ўзгача шукуҳ улашмоқда. 
