Жиззахда "Баҳор тароналари" кўрик-танлови ўтказилди

Танловнинг туман ва шаҳар босқичларида ижрочилик маҳорати юқори баҳоланган бадиий жамоалар, ҳаваскор ижрочилардан 200 га яқини вилоят босқичида қатнашди.
Иштирокчиларнинг Баҳор, Наврўз, Ватан мавзуларидаги халқ қўшиқлари, лапар ва ўланлари, замонавий ашулалар кўнгилларга кўкламнинг ўзига хос туйғуларини олиб кирди. Танлов низомига кўра, уларнинг ижрочилик маҳорати тўрт йўналиш – фольклор, эстрада, ўлан ва лапар ижрочилиги бўйича баҳоланди.
Зомин тумани маданият ва аҳоли дам олиш маркази қошидаги "Зомин сайқали" фольклор-этнографик халқ ансамбли биринчи, Жиззах шаҳар маданият ва аҳоли дам олиш маркази қошидаги "Райҳон", Зарбдор тумани маданият ва аҳоли дам олиш маркази қошидаги "Ойпари" фольклор-этнографик халқ ансамбллари иккинчи, Фориш тумани маданият ва аҳоли дам олиш маркази қошидаги "Боғдон гуллари", Ғаллаорол тумани маданият ва аҳоли дам олиш маркази қошидаги "Гаштак" фольклор-этнографик халқ ансамбллари учинчи ўринни эгаллади.
Танловда "Наврўз ҳақидаги энг яхши қўшиқ", "Энг яхши эстрада ижрочилиги", "Ҳудудга хос энг яхши лапар ижрочилиги", "Энг яхши бахши”, "Аёлларни мадҳ этувчи энг яхши қўшиқ" номинациялари бўйича ҳам ғолиблар аниқланди.