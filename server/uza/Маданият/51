Шинжон ҳақида китоб босмадан чиқди

Кўркни маржон ичра топгай марварид дурдона ҳам.
Бугун Эркин Воҳидовнинг мана шу сатрларини яна бир бор эсладим. 
Алишер Навоий номидаги Миллий кутубхонада таниқли тележурналист Муҳамаджон Обидовнинг “Буюк Ипак йўлидаги Шинжон” китобининг тақдимоти бўлиб ўтди. 
Шоир ва ёзувчилар, китобхонлар, ОАВ ходимлари жамулжам бўлган тақдимотда китобнинг яралиш тарихи, қамрови, муаллифнинг ижоди, журналистик фаолияти ва инсоний қадриятлар ҳақида гапирилди. Шинжон, уйғурлар ҳақида илиқ гаплар айтилди. Мўъжизалар диёри — Шинжон Уйғур мухтор ўлкаси, унинг тарихи, ўзига хос хусусиятлари, маданияти, бу ерда истиқомат қилаётган миллатларнинг турмуш тарзи ҳақида айтилди. Китобда батафсил келтирилган Шинжонда амалга оширилаётган ободлик йўлидаги ишлар тилга олинди. 
“Туркий халқларнинг тарихи буюк. Лекин бошқа туркий халқларга нисбатан уйғурларнинг тарихи қадимий китобларда муҳрланган. Уйғурларнинг тарихи хитойнинг тарихи билан тенг. Хитойликлар тарихи 2 минг йил бўлса, уйғурларники ҳам 2 минг йилга тенг, агар 5 минг йилга тенг бўлса уйғурлар ҳам 5 минг йиллик тарихга эга”, дейишди сўз олганлар. 
Ёзувчи Иброҳим Ғафуров таъбири билан айтганда, “...бу тадбирда ёлғон гаплар айтилмади, ҳамма нарса рўй-рост айтилди”. 
Кўтаринки руҳда ўтган китоб тақдимотида Муҳаммаджон Обидовнинг битта эмас, балки олтита китобининг тақдимоти ўтказилди, дея айта оламиз. Бу нашрларнинг ҳаммасида Хитой хақида сўз юритилган. 
Ўйлаймизки, муаллифнинг мазкур тўпламлари Ўзбекистон ва Хитой ўртасидаги дўстлик ва ҳамкорлик алоқаларининг ривожига ҳисса бўлиб қўшилади. 