Саҳнада "оқ кема"

Чингиз Айтматов таваллудининг 90 йиллиги олдидан
Бу спектаклда маъсум болакайнинг покиза хаёлларига, беғубор орзуларига ошно бўласиз, унинг изтироблари, қайғусини юракдан ҳис этиб, ўйга толасиз. Гўдак дилини вайрон қилган воқеликлардан кўзингизга ёш келади. Табиатни, борлиқни, яқинларингизни авайлаш бурчингиз эканини теранроқ англайсиз. Ўзбек Миллий академик драма театрида атоқли адиб Чингиз Айтматовнинг "Оқ кема" асари асосида саҳналаштирилган шу номдаги спектаклнинг премьераси ҳеч бир мухлисни бефарқ қолдирмагани аниқ. 
Янги спектакль тақдимотига мамлакатимизда фаолият кўрсатаётган хорижий дипломатик корпус вакиллари, саҳна санъати ихлосмандлари, кенг жамоатчилик, ёшлар таклиф этилди. 
Президентимизнинг 2018 йил 2 апрелдаги буюк адиб ва жамоат арбоби Чингиз Айтматов таваллудининг 90 йиллигини кенг нишонлаш тўғрисидаги қарори адабиёт, театр, санъат мухлислари, кенг жамоатчилик томонидан катта қувонч билан кутиб олинди. Ёзувчининг "Оқ кема" асари ғоянинг оддий, равон ва таъсирчан тарзда ифода этилгани, ўқувчини манқуртлик, ёвузлик, бепарволик каби иллатлардан мудом огоҳлантириши билан барчамиз учун қадрлидир. 
– "Оқ кема" умуминсоний ғоялар тараннуми, бугунги кунда ҳам долзарблик касб этган, башоратдек янграган ғоят чуқур тарбиявий мазмуни билан китобхонлар меҳрини қозонган асар, – дейди Қозоғистон Республикасида хизмат кўрсатган санъат арбоби, ушбу спектаклни Ўзбек Миллий академик драма театрида саҳналаштирган режиссёр Абубакир Раҳимов. – Спектакль ўзбек томошабинларига манзур бўлганидан хурсандман. Ушбу саҳна асари Қозоғистонда Ўзбекистон йили, деб эълон қилинган жорий йилда бизнинг юртимизда намойиш қилиниши билан бирга, Қирғизистонда бўлиб ўтадиган халқаро театр фестивалида иштирок этиши кўзда тутилган. Мен 1983 йилда мазкур жамоада "Абай" спектаклини саҳналаштиришда иштирок этган эдим. Бу борадаги барча саъй-ҳаракатлар ўзаро дўстлик, маданий-маърифий алоқаларнинг янада мустаҳкамланишида муҳим аҳамият касб этмоқда. 
Янги спектаклнинг инсценировка муаллифи Ўзбекистон санъат арбоби, режиссёр Олимжон Салимов. Саҳналаштирувчи режиссёр –Абубакир Раҳимов. Саҳна рассоми Бахтиёр Тўраев томонидан тайёрланган декорация ва безаклар спектаклга афсонавий руҳ, таъсирчанлик бахш этган. Асосий ролларни Фарҳод Абдуллаев, Сайёра Юнусова, Лола Элтоева, Беҳзод Муҳаммадкаримов, Миролим Қиличев, Ғайрат Боймирзаев, Феруза Бобоёрова каби актёрлар ижро этмоқда. Бола роли учун пойтахтимизнинг Шайхонтоҳур туманидаги 59-мактабнинг 5-синф ўқувчиси Бунёд Абдуллаев жалб этилгани саҳна асарининг янада ишонарли, самимий бўлишини таъминлаган. 