Энг намунали китоб дўкони

Термизда “Энг намунали китоб дўкони” кўрик-танловининг Сурхондарё вилояти босқичи бўлиб ўтди. 
Вилоят матбуот ва ахборот бошқармаси, Ўзбекистон Ёзувчилар уюшмаси Сурхондарё вилояти бўлими, “Сурхон Нашр” нашриёти ҳамкорлигида ташкил этилган тадбирда халқимиз, айниқса, ёш авлоднинг маънавий-интеллектуал салоҳияти, онгу тафаккури ва дунёқарашини юксалтиришда китобнинг ўрни беқиёс экани таъкидланди. 
Мамлакатимизда илк марта ўтказилаётган танлов ғолибини аниқлашда ҳакамлар ҳайъати томонидан китоб дўконининг харидорларга қулай ҳудудда жойлашгани, дўконнинг жиҳозланиши, бинонинг аҳволи, тозалик, санитар ҳолати ва умумий китоб фонди ўрганилди. Дўкондаги китобларнинг туркумланиши, китоб тарғиботига оид ишлар, харидорларга яратилган қулайлик, китоб дўконининг нашриётлар билан ҳамкорлиги ва бир ойлик савдо айланмаси баҳоланди. 
Термиз шаҳридаги “Сурхондарё китоб олами” масъулияти чекланган жамияти дўкони “Энг намунали китоб дўкони”, деб топилди ва мамлакат босқичига йўлланма олди. 
– Дўконда турли мавзуга оид 500 номдаги 10 мингдан ортиқ китоб мавжуд, – дейди “Сурхондарё китоб олами” МЧЖ раҳбари И.Айниддинов. – Юртимизда китоб ва китобхонлик тарғиботига қаратилаётган алоҳида эътибор одамларда мутолаага қизиқишни ошириб, мутолаа маданиятини юксалтирмоқда. Мазкур танлов китоб савдоси билан шуғулланувчи тадбиркорларни қўллаб-қувватлаш ва рағбатлантиришга қаратилгани билан янада аҳамиятлидир. Бундай эътибор китобхонларга кўрсатаётган хизмат сифати ва самарадорлигини оширишга, аҳоли, айниқса, ёшлар ўртасида китобхонлик тарғиботини кучайтиришга хизмат қилади. 