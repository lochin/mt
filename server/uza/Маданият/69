Бир лицейдан тўрт “Зулфиячи”

Самарқанд иқтисодиёт ва сервис институти қошидаги академик лицей таълим сифати ва битирувчиларининг олий ўқув юртларига ўқишга кириш кўрсаткичлари юқорилиги билан вилоятдаги ўрта махсус, касб-ҳунар таълими муассасалари орасида ўз ўрнига эга. Фан олимпиадалари ва халқаро танловларда ҳам лицей ўқувчилари фаол иштирок этиб келади.
Эътиборлиси, юртимизда иқтидорли қизлар учун таъсис этилган Зулфия номидаги Давлат мукофотига шу пайтгача лицейнинг уч нафар ўқувчиси сазовор бўлган. Жорий йилда ушбу нуфузли мукофот билан тақдирланган Самарқанд вилояти икки нафар вакиласининг бири – Мафтуна Саматбоева ҳам мазкур даргоҳ ўқувчиси.
– Бу ўқувчиларимизнинг билимга чанқоқлиги, танлаган йўналиши бўйича фанларни пухта ўзлаштиришга интилиши натижасидир, – дейди Самарқанд иқтисодиёт ва сервис институти қошидаги академик лицей директори А.Матлюбов. – Биз, эса уларнинг бу интилишларини қўллаб-қувватлаймиз, билим олишларига имконият яратиб берамиз. Лицейда ўрнатилган қатъий тартиб-интизомга риоя қилишларини талаб қиламиз. Ҳар бир ўқувчининг иқтидори, қизиқишига қараб фан ва спорт тўгаракларига жалб қиламиз. Керак бўлса, улар билан индивидуал машғулотлар олиб борилади. Шунингдек, ота-оналар билан ҳам яқин ҳамкорликда ишлаб, ўқувчиларнинг лицейдан ташқарида, уйида нима билан машғуллиги, бўш вақти қандай ўтаётгани билан қизиқамиз. Умуман, ҳар бир ўқувчи доимий эътиборда. Бунинг натижасида лицейимиз ўқувчилари республика фан олимпиадаларида вилоят жамоасининг асосини ташкил этади. Халқаро танловларда ҳар йили ўқувчиларимиз қатнашиб, совриндор бўлиб келади. Зулфия номидаги Давлат мукофотига сазовор бўлган қизларимиз ҳам дастлаб математика бўйича республика ва халқаро олимпиадаларда юқори натижаларга эришган. Ўқишда, илмга интилишда тенгдошларига намуна бўлган ва уларни ўз ортидан эргаштира оладиган ўқувчиларимиз ҳисобланади. Мафтуна ҳам опаларининг изидан бориб, ўқиб-ўрганиб ушбу нуфузли мукофотга сазовор бўлди.
Мафтуна Жомбой туманидаги Алишер Навоий маҳалласида туғилиб ўсган. Шу ердаги 46-умумтаълим мактабида ўқиган. Математика фани бўйича билимлар беллашувининг туман босқичида ғолиб бўлган. Мактабнинг 9-синфини битиргач, Самарқанд иқтисодиёт ва сервис институти академик лицейига ўқишга кирди. Ҳозирда учинчи босқич ўқувчиси.
– Кўпчилик ўқувчилар математикадан чўчиса, негадир мен бу фанга болалигимдан қизиққанман, – дейди Мафтуна Саматбоева. – Ҳар хил тенглама ва масалаларни ечиш менга завқ беради. Бу қизиқишимни кўрган ўқитувчим Малоҳат Тўғилова дарсдан кейин математика бўйича қўшимча машғулотлар ўтарди. Турли танловларга тайёргарлик кўрардик. Мактабни битирганимдан сўнг аниқ фанлар чуқурлаштириб ўтиладиган ушбу академик лицейда ўқишга қарор қилдим. Лицейда математика бўйича бошланғич кўникмаларни мустаҳкамладим. “Ёш математиклар клуби”га аъзо бўлиб, тенгдошларим билан бирга танловларга тайёрландик. Лицейимиз ўқитувчилари ҳамда мазкур даргоҳнинг собиқ ўқувчиси, Зулфия номидаги давлат мукофоти соҳибаси Муҳайё Аҳмадова бизга ўз билим ва иқтидоримизни тўғри баҳолаш, ундан самарали фойдаланишни ўргатди. Кейин халқаро олимпиадаларда иштирок этиб, бу фан оламининг нақадар кенглиги, унда қанча сузсанг шунча кўпроқ ҳаракат қилишинг кераклигини англадим.
Мафтуна 2017 йилда Қозоғистонда ўтказилган халқаро “Zhautykov” олимпиадасида иштирок этиб, сертификат билан тақдирланди. Ўша йили Ломоносов номидаги Москва давлат университетида бўлиб ўтган олимпиадада иккинчи ўринни эгаллади. Ўзбекистон Миллий университети томонидан ташкил этилган “Ёш математиклар” олимпиадасида эса биринчи ўринга сазовор бўлди. Шунингдек, ўтган йили Лондон ва Москвадаги етакчи илмий нашрларда унинг мақолалари чоп этилди.
– Нуфузли давлат мукофотига сазовор бўлганимни эшитганимда қалбим ҳаяжонга тўлиб, буни катта масъулият сифатида қабул қилгандим, – дейди Зулфия номидаги Давлат мукофоти совриндори Мафтуна Саматбоева. – Мукофотни Президентимизнинг қўлларидан қабул қилиб олганимда эса бу масъулият бир неча карра ошиб, ушбу номга муносиб бўлиш ва уни оқлаш шарт эканлигини ҳис қилдим. Бундан буён ҳам математика бўйича ўқиб-ўрганишда давом этиб, шу соҳа бўйича илмий ишлар олиб боришга ҳаракат қиламан. Бизнинг заминимиздан бежиз Ал Хоразмий, Аҳмад Фарғонийлар чиқмаганлигини ўз илмим билан дунёга кўрсатишни истайман.