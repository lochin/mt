Санъат ривожи йўлидаги ҳамкорлик

Ўзбекистон Бадиий академияси Халқаро маданият карвон саройида ижодий ташкилотларнинг "Дўстлар клуби" вакиллари иштирокида "Сўз, оҳанг ва тасвир" мавзуида ижодий-мусиқий учрашув бўлиб ўтди. 
Бадиий академия раиси А.Нуриддинов, Ўзбекистон композиторлари ва бастакорлари уюшмаси раиси Р.Абдуллаев ва бошқалар мамлакатимизда миллий санъат ривожи йўлида кўрсатилаётган эътибор қамрови тобора кенгайиб бораётганини таъкидлади. 
Давлатимиз раҳбарининг 2017 йил 3 август куни мамлакатимиз ижодкор зиёлилари билан бўлиб ўтган учрашуви самарасида Президентимиз ташаббуси билан юртимиздаги етакчи ижодий ташкилотларнинг “Дўстлари клублари” ташкил этилиб, уларга йирик корхона, банк ва компаниялар ҳомий сифатида бириктириб қўйилди. Шартнома асосида уларнинг доимий ҳамкорлиги йўлга қўйилгани ижодий ташкилот ва бирлашмаларнинг моддий-техника базасини янада яхшилаш, ижодкорлар, муаллифларни қўллаб-қувватлашда муҳим аҳамият касб этмоқда. Бундай ҳамкорлик ижодий ташкилотлар фаолиятини такомиллаштириш, уларга ҳар жиҳатдан кўмаклашишда яхши натижаларни бермоқда. 
Учрашувда бу йўналишдаги истиқболдаги вазифалар белгиланди. Тадбирда юртимиз ва жаҳон композиторлари асарларидан тузилган концерт тақдим этилди. 