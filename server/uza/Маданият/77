Тошкентда Микеланжело Мерици да Караважо асарлари кўргазмаси очилди

Тошкент Фотосуратлар уйида италиялик рассом Микеланжело Мерици да Караважо асарларининг юқори даражадаги рақамли фоторепродукцияси кўргазмаси очилди.
Италия Ташқи ишлар ва халқаро ҳамкорлик вазирлиги, Италиянинг Ўзбекистондаги элчихонаси, RAI COM итальян компанияси, Ўзбекистон Бадиий академияси ҳамкорлигида ташкил этилган кўргазмада давлат ва жамоат ташкилоти вакиллари, таниқли рассомлар, академиклар, талаба-ёшлар, кенг жамоатчилик ҳамда оммавий ахборот воситалари ходимлари иштирок этди.
Микеланжело Мерици да Караважо (1571-1610) яшаган давр Римда жуда мураккаб вазият ҳукм сурган бўлиб, бу ижодкорнинг нафақат руҳига, балки ижодига ҳам кучли таъсир этган. Рассом ижодининг шиддатли кечиши, кейинчалик эса истеъдодли рангтасвирчи сифатида тан олинишига сабаб унинг ўз ишига бўлган чексиз муҳаббати ва тинимсиз меҳнати самараси эди.
Караважо асарлари унинг ҳаёти каби нур ва соянинг кескин, мутаносиб зиддияти орқали шакллантирилган. У черков учун буюртма асосида ишлаган “Авлиё Павелнинг Дамашқ йўлидаги мурожаати”, “Исонинг хочдан олиниши”, “Голиаф бошини ушлаган Давид” сингари асарлар рассом ижодининг чўққиси саналади.
Кўргазмада рассом ижоди салмоғини тўлақонли мужассам этган, аксарияти диний-мистик руҳда ишланган Европа ва АҚШнинг нуфузли музейлари ҳамда галереялари фондида сақланаётган 40 га яқин сара асарларининг юқори даражадаги рақамли фоторепродукцияси намойиш этилмоқда.
Кўргазма жорий йилнинг 12 апрелигача давом этади.