Андижонда Муҳаммад Юсуфнинг туғилган куни муносабати билан адабий тадбирлар ўтказилмоқда

Муҳаммад Юсуф халқ дарди ва қувончини содда, самимий ва гўзал мисраларда тараннум этган ўзига хос ижодкор эди. Халқимиз орасида кенг шуҳрат қозонган шоир бугун орамизда бўлмаса-да, унинг номи, ижоди тилларда достон, шеърлари қалбларга қувонч, самимият, маънавий гўзаллик улашмоқда. 
Тадбирлар эрта тонгдан Марҳамат туманидаги шоир туғилиб ўсган Қовунчи қишлоғидан бошланди. Шоир қабри зиёрат қилиниб, қуръон тиловат қилинди, миллий удумга кўра, ош тортилди. 
Шундан сўнг адабий анжуман, шеърият ва мушоира кечалари Муҳаммад Юсуф туғилиб ўсган хонадонда, шоир таҳсил олган 25-умумтаълим мактабида, туман марказидаги “Турон” ўқув марказида давом этди. 
– Муҳаммаджон ёшлигидан ўзгача эди, ҳар нарсага қизиқувчанлиги билан тенгдошларидан ажралиб турарди, – дейди шоирга ўзбек тили ва адабиётидан сабоқ берган ўқитувчи, меҳнат фахрийси Раимжон Ўтанов. – Далада мол боқиб юрганда ҳам шеър унинг ҳамроҳи эди, қўшиқ хиргойи қиларди. Айниқса, қишлоқ табиатининг гўзаллигини, ариқларда оқаётган сувнинг зилоллигини кўриб яйраб кетарди, одамлар билан кўришганда дилдан, самимий суҳбатлашарди. 
Президентимиз ташаббуси билан Андижон шаҳрида ташкил этилган Муҳаммад Юсуф хиёбонида шоир бюсти пойига гулчамбарлар қўйилди. Унда давлат ва жамоат ташкилотлари вакиллари, шоир-ёзувчилар, шеърият ихлосмандлари, шунингдек, пойтахтимиз Тошкент шаҳридан, Фарғона, Наманган, Жиззах, Қашқадарё вилоятлари ҳамда Қирғизистон Республикасининг Ўш шаҳридан ташриф буюрган меҳмонлар, адабиёт мухлислари иштирок этди. 
Анжуманда мамлакатимизда ижод аҳлига юксак ҳурмат-эҳтиром кўрсатилаётгани, айниқса, марҳум ижодкорларнинг хотирасини қадрлаш, номини абадийлаштириш, ижодини тарғиб этиш борасида кенг кўламли ишлар олиб борилаётгани таъкидланди. Шоирнинг ҳаёти, фаолияти ва ижоди ҳақида хотиралар эсга олинди, шеърлар ўқилди. 
– Элимизнинг ардоқли фарзанди Муҳаммад Юсуф номидаги мактаб-интернатда таҳсил олаётганимдан фахрланаман, – дейди 8-синф ўқувчиси Ойдиной Исроилова. – Бу фахр-ифтихор туйғулари мен каби кўплаб тенгдошларимни фаол ва фидойи бўлишга, фақат аъло баҳоларга ўқишга ундайди. 
Қалби, юриш-туриши ўзидай содда Муҳаммад Юсуфда Худо берган иқтидор бор эди. Ана шу ошуфталик йиллар давомида ўсди, сайқалланди ва уни халқнинг суюкли шоирига айлантирди. Қолаверса, у ибрат олса арзийдиган кўплаб инсоний фазилатлар соҳиби эди. Ундаги она қишлоғига, юртига муҳаббат, меҳнатсеварлик, мақсадга интилиш, камтарлик, олижаноблик, яқинларига, дўстларига садоқат хислатлари ҳақида узоқ гапириш мумкин. 
– Муҳаммаджон болалигидан жуда камтар, сахий, дўстларига меҳрибон эди, – дейди шоирнинг синфдоши Йўлдошали Даминов. – Дўстларимиздан кимдир касал бўлиб қолганини ёки бошига мусибат тушганини эшитса, албатта ҳолидан хабар олар, кўнглини кўтарарди. Яна у бир сўзли, кимга нима ваъда берса, албатта, сўзининг устидан чиқадиган мард инсон эди. Шу боис, уни болаликдаги дўстлари нафақат машҳур шоир бўлгани, балки одамгарчилиги учун ҳам беҳад ҳурмат қиларди. 
Андижонда Муҳаммад Юсуф таваллуд кунига бағишлаб ўтказилаётган тадбирлар адабиёт, шеърият байрамига айланиб кетди. 