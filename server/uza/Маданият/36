Адиб таваллуди санаси кенг нишонланди

Самарқандда ўзбек ва тожик адабиётининг йирик намояндаси Садриддин Айний таваллудининг 140 йиллиги кенг нишонланди. 
Самарқанд вилоятидаги таълим муассасалари, маданият масканларида ўтказилган тадбирларда Ўзбекистон Ёзувчилар уюшмаси аъзолари, адабиётшунос олимлар, таниқли ижодкорлар Садриддин Айнийнинг илмий-ижодий фаолияти, унинг бой адабий мероси ҳақида сўз юритди. 
– Садриддин Айний ижодий фаолияти давомида бадиий асарлар яратиш билан бирга, ўзбек адабиёти тарихини тадқиқ этиш борасида ҳам самарали ишларни амалга оширган, – дейди Самарқанд давлат университети профессори, адабиётшунос олим Дилором Салоҳий. – Жумладан, Самарқандда Ўзбек давлат университети (ҳозирги Самарқанд давлат университети) очилганда Абдурауф Фитрат билан биргаликда ушбу олий ўқув юртида ўзбек мумтоз адабиёти кафедраси ташкил этилишида жонбозлик кўрсатган. Бу улуғ алломанинг яна бир эътирофли хизмати – Алишер Навоийнинг адабиёт аҳлига номаълум бўлган 100 та ғазалини топиб, таҳлил қилган. 
Самарқанд шаҳридаги Садриддин Айний уй-музейида Самарқанд давлат университети, Ўзбекистон Ёзувчилар уюшмаси вилоят бўлими ва бошқа ташкилотлар ҳамкорлигида ташкил этилган тадбирда ҳам буюк адибнинг ҳаёти, асарлари ҳақида ўқувчи ва талаба-ёшларга маълумот берилди. 