ШУКРОНА

«Юрак тандирида пишган ноним» бор, 
Номим бор ва яна мунис шоним бор, 
Ишқида тобланган ошиқ жоним бор – 
УНГА ҲАЙРАТ БЕРГАН ХУДОГА ШУКР!!! 
Тақиқ мевасидан гумон чиққан у, 
Нуҳнинг кемасидан омон чиққан у, 
Руҳнинг шевасидан нолон чиққан у – 
УНГА ҲАСРАТ БЕРГАН ХУДОГА ШУКР!!! 
Айбимни билганлар ғайбимни билмас, 
Бу кўнгилнинг жоми беҳуда тўлмас, 
Жоним Ўзига қул, ўзгага қулмас – 
УНГА ҒАЙРАТ БЕРГАН ХУДОГА ШУКР!!! 
Ҳадеб нолийверманг ИШҚнинг дастидан, 
Кир излаб дунёнинг баланд-пастидан, 
Ахир, ғолибмиз-ку нафснинг устидан – 
РУҲГА НУСРАТ БЕРГАН ХУДОГА ШУКР!!! 
Йўқ, телбасан деманг, ақли расоман, 
Малаклар кафтида нурли дуоман, 
Гарчанд САНОБАРИ Зебуннисоман – 
МЕНГА ҲИКМАТ БЕРГАН ХУДОГА ШУКР!!! 
Сўз айтсам, сўзларим сўзона бўлгай, 
Ҳар кимки тингласа, девона бўлгай, 
Мастлардан баттарин мастона бўлгай – 
СЎЗДАЙ ҚУДРАТ БЕРГАН ХУДОГА ШУКР!!! 
Тонг чоғида эсган сабо бўлгай у, 
Дардмандлар дардига шифо бўлгай у, 
Шеърим бало эмас, дуо бўлгай у – 
ШЕЪРДАЙ ДАВЛАТ БЕРГАН ХУДОГА ШУКР!!! 
Кўзлаган еримиз – ОСМОНдан баланд, 
Бизнинг имконимиз – имкондан баланд, 
Жонимиз АЗИЗЛАР жонига пайванд – 
ИШҚДАН ДАСТХАТ БЕРГАН ХУДОГА ШУКР!!! 
Кулармиз ғам эмиб дард сийнасидан, 
Кулфатларнинг аччиқ шўр кийнасидан, 
Ўн саккиз минг олам хазинасидан – 
СИЗДАЙ УЛФАТ БЕРГАН ХУДОГА ШУКР!!!
СЎЗДАЙ НЕЪМАТ БЕРГАН ХУДОГА ШУКР!!! 
ШЕЪРДАЙ ҲИКМАТ БЕРГАН ХУДОГА ШУКР!!! 
НУРЛИ ТАЛЪАТ БЕРГАН ХУДОГА ШУКР!!! 
ИШҚДАЙ КУЛФАТ БЕРГАН ХУДОГА ШУКР! 