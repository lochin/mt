НАВРЎЗГИНАМ, БУНДАЙ ГЎЗАЛ ЮРТ ҚАЙДА БОР!

Остонасин ўпар экан чумоли ҳам, 
Ўз гўшасин авайлаган ҳар жойда бор. 
Дунё кезиб топдингми, айт, бундай бекам, 
Наврўзгинам, бундай гўзал юрт қайда бор!
Камалаклар ярашади бўйларига, 
Боғларига қайтмас бўлиб келгай, баҳор. 
Ой-юлдузлар рақсга тушар тўйларида 
Бахти буюк, бундай гўзал юрт қайда бор! 
Чўпни суқсанг, боғ бўлади, гул кўкарар, 
Бир-бирига меҳр бериб, дил кўкарар, 
Бу гўшада ўзига бек эл кўкарар, 
Шаҳди буюк, бундай танти юрт қайда бор! 
Эшигидан ёв келса ҳам салом дейди, 
Тинчлик сўзи энг муқаддас калом дейди, 
Қўйиб берсанг, дунёни ҳам болам, дейди, 
Аҳди буюк, бундай азиз юрт қайда бор! 
Бир ўлка-ки, бахтга йўллар карвонлари, 
Суягини хор айламас султонлари, 
Олам бўйлаб янграр булбул забонлари, 
Наврузгинам, бундай гўзал юрт қайда бор! 
Алпларининг юрагида ўт тошади, 
Келинлари сен-ла ҳусн талашади, 
Бир майизни қирқ дўст билан бўлашади, 
Бағри бутун, бундай сахий юрт қайда бор! 
Юрагида фақат эзгу ўйлар жўшган, 
Бисмилло, деб қўл уради ҳар бир ишга, 
Ёзида ҳам бир кел, ҳандалак ейишга! 
Наврўзгинам, бундай хушфеъл юрт қайда бор! 
