Ижодкор, изланувчи қизлар

Мадина Абдумуталова Андижон вилояти Пахтаобод туманидаги 20-умумтаълим мактабининг 9-синфида ўқийди. Либослар, жажжи камзул ва дўппиларни маҳорат билан тикади. 
Ўзбекистон Республикаси Халқ таълими вазирлиги томонидан ташкил этилган I Республика ўқувчи-қизлар инновацион саммити ёш дизайнер Мадина каби қизлар фаолиятини атрофлича таҳлил этиш имконини бергани билан аҳамиятли бўлди. 
Мамлакатимизда қизларга пухта таълим-тарбия бериш, маънавиятини юксалтириш, уларнинг ижодий-интеллектуал салоҳиятини юксалтириш, ўз қизиқиши ва лаёқати бўйича касб ўрганиши учун кенг имкониятлар яратиш, саломатлигини мустаҳкамлаш масалаларига доимий эътибор қаратилмоқда. 
Президентимизнинг Фаол тадбиркорлик, инновацион ғоялар ва технологияларни қўллаб-қувватлаш йилида амалга ошириладиган Давлат дастури тўғрисидаги ҳамда Хотин-қизларни қўллаб-қувватлаш ва оила институтини мустаҳкамлаш соҳасидаги фаолиятни тубдан такомиллаштириш тўғрисидаги фармонлари бу борадаги ишларни давр руҳига уйғун тарзда йўлга қўйиш имконини бермоқда. 
Республика ўқувчи-қизлар инновацион саммити қизларни ҳар жиҳатдан қўллаб-қувватлаш, уларнинг ижодий изланиши учун кенг шароитлар яратиш, фаолиятини атрофлича таҳлил этишда муҳим аҳамият касб этмоқда. Юртимизнинг турли ҳудудларидан келган 15 ёшдан 17 ёшгача бўлган қизлар ахборот технологиялари, медиа ва журналистика, бизнес ва иқтисод, инновацион менежмент, санъат ва ижод, таълимга оид ижтимой лойиҳалар бўйича ўзаро фикр алмашиш имкониятига эга бўлди. Уч кун давомида пойтахтимизда ижодкор ва изланувчан қизлар учун маҳорат сабоқлари, семинар-тренинглар, кўргазмалар ташкил этилди. Мусиқа йўналишидаги билим масканлари, галерея ва музейларга саёҳатлар уюштирилди. 
– Ушбу инновацион саммит давомида қизлар учун яратилган имкониятлар нақадар кенг эканини янада чуқур ҳис этдик, – дейди Қарши шаҳридаги Абдулла Орипов номидаги давлат ихтисослашган мактаб-интернати ўқувчиси Эъзоза Алишерова. – Инновацион видео ўйинлар орқали ўқувчиларнинг сифатли таълим олишига оид лойиҳа устида изланяпман. 
Саммит якунида фаол қизларга дипломлар топширилди. Уларнинг ижоди ва изланишига оид тақдимотлар бўлиб ўтди. 