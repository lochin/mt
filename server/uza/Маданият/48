Соҳибқирон ёди (шеър)

Рус ҳарбий тарихчиси Иваниннинг ёзишича, инсоният ўтмишида дунё даъвосида от сурган жаҳонгирлар жуда кўп ўтган. Аммо улардан иккитаси, яъни Чингизхон ва Амир Темур ушбу мақсадга энг яқин кела олган. 
Соҳибқирон бобомиз хотирасига бағишланган қуйидаги шеърни у зот таваллуд топган кун арафасида сизларга илиндик. 
Мазлумлар ингранур — зулум беадад, 
Золимлар ошкора айшини сурур. 
Адолат бўлсин, деб заминда абад, 
Бир зот иниб келди Кўкданми — Темур. 
Фалаклар қўйнида туғилган юлдуз, 
Хуш силкиниб қўйди бечора Турон. 
Тун чекинар эмди, юз очар кундуз, 
Хўп келдингиз элга эй Соҳибқирон! 
Рақиблар қочадир, паналаб қочар, 
Дўстлар юзларига табассум инди. 
Эмди адолатнинг эшигин очар, 
Кўринг, Турон беги отига минди. 
“Урҳо-ур” авжида, ғолиб “урҳо-ур”, 
Мағлублар лошига тўлди жанггоҳлар, 
Отини ўйнатиб келади Темур... 
Қўрқувлардан қотиб қолган нигоҳлар... 
Самарқандга қайтар Ватан эрлари, 
Қўлларда ҳилпирар ғолиблик туғи. 
Бутун олам бори — бобом ерлари — 
Мағрибдан Машриққа етган оёғи. 
Соҳибқироннинг шу зўр шиддатидан, 
Қувват олиб турар Ўзбекистоним. 
Авлодлар жой берган қалби қатидан, 
Сизга тинмай таъзим этар, Султоним! 