Ўқимаган боланинг ҳоли

Ўзбекистон давлат сатира театри Наманганда ижодий сафарда бўлди. 
Театр жамоаси ХХ аср бошлари миллий уйғониш даврининг йирик вакили, маърифатпарвар Маҳмудхўжа Беҳбудий пьесаси асосида саҳналаштирилган “Падаркуш ёхуд ўқимоғон боланинг ҳоли” номли спектаклни намойиш қилди. 
– Жаҳолат барча замонларда ҳам инсоният бошига фақат кулфат келтирган, – дейди спектакль режиссёри Ж.Рўзметов. – Унга қарши енгилмас куч сифатида ҳамиша маърифат турган. ХIХ аср охири ва ХХ аср бошларида юртимизда фаолият юритган жадидчилик ҳаракатининг асосий мақсади ҳам “Жаҳолатга қарши маърифат билан” тамойили асосида тараққийпарварлик ғоясини рўёбга чиқариш эди. Беҳбудийнинг мазкур асари ўз даврида халқ орасида жуда катта шов-шувга сабаб бўлган. Гарчи бугунги кун драматургияси нуқтаи назаридан ушбу пьеса сюжети нисбатан содда туюлса-да, унинг ғоявий-тарбиявий аҳамияти ҳамон ўз кучини йўқотган эмас. 
Ёлғиз ўғли Тошмуродни ҳаддан зиёд эркалатиб ўстираётган бойга домла фарзандни ўқитиш ҳар бир ота-она учун фарз экани тўғрисида маслаҳат беради. Ўғли учун барча шароитни муҳайё қилган бой бу гапларни эшитишни ҳам истамай, болаларни маърифатли қилиш учун кўмак сўраб келган зиёлини уйидан ҳайдаб солади. Шу тариқа таралла бедод улғайган ўғил безорилар билан тил бириктириб ўз уйига ўғирликка тушади ва кутилмаганда отасининг қотилига айланади. 
Сиртдан қараганда бор-йўғи шу. Аммо муаллиф бу билан нима демоқчи? Илм ва тарбиясиз ўсаётган боланинг қилмиши оқибати, ота-онанинг бепарволиги туфайли қаровсиз қолаётган ёш авлоднинг фожиасини ҳажв воситасида кўрсатиб берган Беҳбудий айтмоқчики, жамият ва мамлакат илм ва маънавият воситасидагина тараққий топади. 
Асарнинг ғоявий мазмун-моҳияти маҳоратли актёрлар талқинида маҳорат билан очиб берилгани томошабинлар олқишига сазовор бўлди. 