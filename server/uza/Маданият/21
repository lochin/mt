“Талабалар театр студиялари” кўрик-танловининг Тошкент вилояти босқичи бўлиб ўтди

Қибрай туманидаги Дўрмон маданият саройида “Талабалар театр студиялари” кўрик-танловининг Тошкент вилояти босқичи бўлиб ўтди. 
Ўзбекистон ёшлар иттифоқи вилоят кенгаши томонидан “Ёшлар – келажак бунёдкори” шиори остида ташкил этилган танловда олий ўқув юртлари профессор-ўқитувчилари, санъат ва маданият намояндалари, талабалар иштирок этди. 
Ислом Каримов номидаги Тошкент давлат техника университети Олмалиқ филиали “Қирмизи олма”, Чирчиқ давлат педагогика институти “Бекат”, Ўзбекистон давлат жисмоний тарбия ва спорт университети “Қанотсиз фаришталар” ҳамда Тошкент давлат аграр университети жамоаси “Асл хазина” спектакли билан қатнашиб, саҳнада ўз ижодий маҳоратини намойиш этди. 
– Жамоамиз билан Ш.Маҳкамов қаламига мансуб “Асл хазина” спектаклини саҳналаштирдик, – дейди Тошкент давлат аграр университети талабаси Ж.Норбўтаев. – Асарда бойлик орттириш илинжида ҳалол меҳнат қилмасдан, нопок йўллар билан мол-давлатга эга бўлишга интилаётган шахслар қораланади. Барча жамоалар саҳнада талқин қилган асарлари орқали томошабинлар маънавиятини бойитишга, жамиятдаги муаммоларни кўрсатишга ҳаракат қилди. 
Танловда турли номинациялар бўйича ғолиб жамоалар ташкилотчилар томонидан муносиб тақдирланди. 