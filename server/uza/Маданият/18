Миллий адабиётимиз ривожини янги босқичга кўтаришга хизмат қилувчи ҳамкорлик меморандуми имзоланди

Ўзбекистон Ёзувчилар уюшмаси ва Ўзбекистон Республикаси Вазирлар Маҳкамаси ҳузуридаги Миллатлараро муносабатлар ва хорижий мамлакатлар билан дўстлик алоқалари қўмитаси ўртасида ҳамкорлик меморандуми имзоланди. 
Мазкур ҳамкорлик меморандумидан кўзланган асосий мақсад миллий адабиётимиз ривожини янги босқичга кўтариш, ёш истеъдод эгаларига кўмаклашиш, мамлакатимиз ижод аҳлининг миллатидан қатъи назар, жамият ҳаётидаги ўрни ва таъсирини кучайтириш, ижодий изланишларини қўллаб-қувватлашдир. 
Айтиш жоизки, мамлакатимизда яшаб ижод қилган турли миллатга мансуб ватандошларимиз ижодига бўлган эътибор ҳамиша юксак бўлган. Мақсуд Шайхзода, Явдат Илёсов, Музаяна Алавия, Зоя Туманова каби адиблар ижоди ёш авлод учун ҳамиша ибрат намунаси бўлиб келган. 