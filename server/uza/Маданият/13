“Кашталарда ҳаёт порлайди”

Қашқадарё вилояти Шаҳрисабз шаҳрида бошланган ҳунармандлар савдо ярмаркасида мамлакатимизнинг барча вилоятларидан келган 80 дан зиёд уста-ҳунармандлар 34 йўналишда ўзларининг 30 турдан ортиқ маҳсулотлари билан иштирок этмоқда. 
“Оқсарой” мажмуасида бўлиб ўтаётган юксак дид билан ясалган ва тайёрланган миллий ҳунармандлик маҳсулотлари ярмаркаси сайёҳлар ва шу йўналишда савдо қиладиган тадбиркорлар билан гавжум. 
– Ярмаркани ўтказишдан жуда кўп мақсадларни кўзлаганмиз. Хусусан, янги ҳунармандлик субъектларини ташкил қилиш орқали янги иш ўринлари яратилади. Шаҳрисабз туризм шаҳри бўлганлиги боис сайёҳлар кўп тўпланади. Уларни жалб этиш орқали маҳсулотлар савдоси йўлга қўйилади. Шу билан бирга кўргазмада қатнашаётган ҳунармандлар ўзаро тажриба алмашадилар. Ярмаркага кўплаб ёшларни жалб қилганмиз. Бу уларнинг келажакда бирор ҳунар ёки касбни танлашига хизмат қилади. Яқин келажакда нуфузли халқаро ташкилотлар билан биргаликда халқаро ҳунармандлар фестивалини ҳам ўтказиш режалаштирилмоқда, – дейди “Ҳунарманд” уюшмаси Шаҳрисабз тумани бўлими раҳбари Юлдуз Мамадиёрова. 