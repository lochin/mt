Эътиборга тушган намуналар

Қашқадарёлик Нодир Абдумўминов болаликдан наққошликка қизиқади. У пойтахтимиз, Тошкент вилояти, Самарқанд вилоятидаги бир қатор меъморий обидаларни қайта таъмирлашда фаол иштирок этган. Нодир каби ёшларнинг маҳорати ва истеъдоди Тасвирий ва амалий санъат фестивали доирасида ранг-баранг ижодий лойиҳалар, кўргазмаларда яна бир карра намоён бўлмоқда. 
Мамлакатимизда ташкил этилаётган кўплаб ижодий танловлар ёш истеъдод эгаларига қанот бағишлаш, улар фаолиятини янада юқори босқичда йўлга қўйишда муҳим омил бўлмоқда. 
Ўзбекистон Бадиий академияси томонидан анъанавий тарзда ўтказилаётган "Камолиддин Беҳзод издошлари" республика танлови тасвирий ва амалий санъат соҳасида изланаётган янги номларни аниқлаш имконини бермоқда. 
Танловда Ўзбекистон Бадиий академияси тасарруфидаги ихтисослаштирилган санъат мактаб-интернатларида таҳсил олаётган 5-7 ҳамда 8-9 синф ўқувчилари иштирок этди. Лойиҳанинг илк босқичи ҳар бир таълим муассасасида ўтказилган бўлиб, ғолиб деб топилганлар якуний босқичга тавсия этилган. Ёш рассомлар “Менинг юртим”, “Беғубор болалигим”, “Мен ўқиган китоб”, “Дунё менинг нигоҳимда” мавзуларида хаёлан ва натурадан илҳомланиб, ижод қилишга интилгани эътиборга молик. 
Ғолибларни аниқлаш учун таниқли рассомлар, санъатшунослар, бадиий таълимнинг етакчи педагоглари ва ижодкорлардан иборат махсус комиссия иш олиб борди. Кўргазма давомида комиссия томонидан тасвирий санъатнинг бир қатор йўналишларида ғолиблар аниқланди. Улар келажакда ўзининг нозик санъати, маҳорати, такрорланмас гўзал ижоди билан наинки Шарқ халқлари, балки бутун жаҳон халқлари маданиятида унутилмас из қолдирган санъаткор Камолиддин Беҳзод каби улкан ижодий ютуқларга эришиб, Ўзбекистон тасвирий санъатини дунёга танитадиган янги авлод бўлиб етишишига умид билдирамиз. 
Танлов доирасида ташкил этилган кўргазмада ёш рассомларнинг 60 га яқин ижод намунаси томошабинлар эътиборига ҳавола этилган. 
Тасвирий ва амалий санъат фестивалининг навбатдаги кунида "Замонавий жамиятнинг маънавий модернизациясида санъат ва бадиий таълимнинг ўрни" мавзуидаги илмий-амалий конференция, маҳорат сабоқлари, либослар намойиши, концерт дастурлари, театрлаштирилган томошалар бўлиб ўтди. 