Дунё гимнастика юлдузлари пойтахтимизда

Дунё гимнастика юлдузлари пойтахтимизда Тошкентда спортнинг энг нафис тури бўлган бадиий гимнастика бўйича Жаҳон кубоги мусобақаси бошланди.
Гимнастика бўйича болалар-ўсмирлар ихтисослаштирилган республика олимпия захираси спорт мактабида ўтаётган мусобақа Ўзбекистон Республикаси Жисмоний тарбия ва спорт вазирлиги, Миллий олимпия қўмитаси, Гимнастика федерацияси, Халқаро гимнастика федерацияси ҳамкорлигида ташкил этилди. Унда ўн беш давлатдан келган йигирма етти нафар гимнастикачи саккиз йўналишда ғолиблик учун курашмоқда. 
Мамлакатимизда қизларнинг жисмоний тарбия ва спорт билан шуғулланишига алоҳида эътибор қаратилмоқда. Бадиий гимнастика билан шуғулланувчи қизлар сафи кенгайиб бораётир. Ушбу спорт тури қизларнинг жисмонан соғлом, иродаси мустаҳкам, диди ва дунёқараши юксак инсонлар бўлиб вояга етишига хизмат қилади. 
Жаҳон кубоги босқичида тажрибали гимнастикачиларимиз Сабина Тошкенбоева ва Нуринисо Усмонова мамлакатимиз шарафини ҳимоя қилмоқда. Гуруҳ баҳсларида Ксения Александрова, Динара Равшанбекова, Софиябону Қосимова, Камола Ирназарова, Нилуфар Шомуродовадан иборат гуруҳ иштирок этмоқда. 
