Боксчиларимиз Осиё чемпионатида муваффақиятли иштирок этмоқда

Таиланднинг Бангкок шаҳрида бокс бўйича ёшлар ўртасида ўтаётган Осиё чемпионатида иккинчи кунги баҳслар ўз ниҳоясига етди.
Чемпионатнинг вазни 49 килограмм бўлган Содирбек Камолмирзаев хитойлик Лу Чиа Хаони биринчи раунднинг ўзида икки маротаба нокдаунга учратди ва муддатидан олдин ғалаба қозонди. 52 килограмм вазн тоифасида мамлакатимиз шарафини ҳимоя қилган Самандар Холмуродов эса КХДР вакили Жин Чолни йирик ҳисобда енгди.
 Шунингдек, 56 килограмм вазнда иштирок этаётган Абдумалик Халоков иккинчи жангда филиппинлик Ямар Аутуакга қарши баҳс олиб бориши керак эди. Бироқ боксчимизнинг рақиби сабабсиз жангга келмади. Шу тариқа Абдумалик жангсиз навбатдаги босқичга чиқди.
Афсуски, ёш спортчиларимиздан Рамазон Зиятов ва Ҳалимбек Ўтегенов ўз вазн тоифаларида имкониятни бой бериб қўйди.
Чемпионатда Бекжон Юсупов жангларда ҳакам сифатида қатнашаётган бўлса, Дилшод Казаков AIBA шифокори бўлиб хизмат қилмоқда. 
Эртага бўлиб ўтадиган учинчи кунги беллашувларда қизларимиз рингга кўтарилади. 
54 кг: Мафтуна Файзуллаева - Аизада Еслиямгали (Қозоғистон) 
75 кг: Навбаҳор Ҳамидова - Надежда Рябатес (Қозоғистон) 
51 кг: Хурсандой Холматова - Киттия Нампаи (Таиланд)