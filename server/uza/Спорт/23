Футбол бўйича Ўзбекистон суперлигаси: 8-турнинг сўнгги икки учрашуви бугун бўлиб ўтади

Футбол бўйича Ўзбекистон суперлигасининг 8-турида Жиззахнинг “Сўғдиёна” клуби ўз майдонида “Қўқон-1912” жамоасига қарши ўйин ўтказди. 
“Марказий” стадионида ўтган ўйиннинг 7-дақиқасида “Қўқон-1912” жамоаси аъзоси пенальтидан гол уриб ҳисобни очган бўлса, мезбонлар футболчиси Сардор Азимов 56-дақиқада ҳисобни тенглаштирди. Шу тариқа мазкур учрашув 1:1 ҳисобида якунланди. 
Турнинг марказий учрашуви "Пахтакор" ва "Навбаҳор" клублари ўртасида бўлди. Унда Тиаго Безерранинг 77-дақиқада киритган голи пойтахт жамоасининг кичик ҳисобдаги ғалабасини таъминлади. 
Шунингдек, суперлига баҳсларида "Бухоро" ўз майдонида "Қизилқум"ни 1:0 ҳисобида мағлубиятга учратган бўлса, Фарғонада ўтган "Нефтчи" ва "Металлург" жамоалари ўйинида ҳисоб очилмади. 
8-турнинг сўнгги икки учрашуви бугун бўлиб ўтади. Унда "Бунёдкор" – "Локомотив" ва "АГМК" – "Насаф" клублари ўзаро баҳслашади. 