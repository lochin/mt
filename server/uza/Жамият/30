Сайлов кодекси лойиҳаси муҳокама қилинди

Ўзбекистон Республикаси Марказий сайлов комиссиясида ташкилот олдида турган вазифалар муҳокамасига бағишланган йиғилиш бўлиб ўтди. Тадбирни комиссия раиси М.Абдусаломов олиб борди. 
Мажлисда 2019 йилда давлат ҳокимиятининг вакиллик органларига бўлиб ўтадиган сайловларга тайёргарлик кўриш, мазкур сиёсий жараён янада ошкоралик руҳида ўтишини таъминлайдиган янги, илғор амалиётни жорий этиш бўйича тадбирлар Дастурини қабул қилиш ҳамда миллий ва хорижий тажриба, халқаро норма ва стандартлар асосида тайёрланаётган ягона Ўзбекистон Республикаси Сайлов кодекси лойиҳаси муҳокама қилинди. 
Муҳокамалар якуни бўйича олдинда турган вазифалар ижросини бажаришга оид тадбирлар Дастури тегишли қарор билан тасдиқланди. Унда Ўзбекистон Республикаси Сайлов кодекси лойиҳасини давлат органлари ва жамоат ташкилотлари, маҳаллий ва халқаро экспертлар билан ҳамкорликда кенг муҳокама қилиб, янада такомиллаштиришга алоҳида эътибор қаратилган. 
Шунингдек, мажлисда Ўзбекистон Республикаси Марказий сайлов комиссияси раиси ўринбосарини сайлаш масаласи ҳам кўриб чиқилди ва бу лавозимга Комиссия аъзоси Г.Раҳимова сайланди. 
Мажлисда Комиссия фаолиятига оид бошқа масалалар ҳам муҳокама қилинди. 