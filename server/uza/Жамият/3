Асл ўғлонлар жасорати асло унутилмайди

Мустақиллигимизни асраш ва юртимиз тинчлигини таъминлашда букилмас ирода ва жасорат намунасини кўрсатган, бугунги тинч ва осойишта кунлар учун жон фидо қилган мард ўғлонларини халқимиз ҳеч қачон унутмайди. Президентимизнинг 2018 йил 16 апрелдаги "Хотира ва Қадрлаш кунига тайёргарлик кўриш ва уни ўтказиш чора-тадбирлари тўғрисида"ги қарорида ҳам бу жиҳатларга алоҳида эътибор қаратилган. 9 май – Хотира ва қадрлаш куни муносабати билан ана шундай мард ва жасур ўғлонлар ҳақида мақолалар бериб боришни режалаштирдик. 
У ҚАЛБЛАРДА МАНГУ ЯШАЙДИ 
ЕРМЕК ЎЗБЕКОВ.jpgЕрмек Ўзбеков 1964 йил 14 декабрда Тошкент шаҳрида туғилган. 1982 йилда Тошкент шаҳридаги 107-умумтаълим мактабини битириб, Олмаота шаҳридаги олий чегарачилар ҳарбий билим юртига ўқишга киради. 1986-1988 йилларда Болтиқбўйи чегара округи чегара заставаси бошлиғи ўринбосари, чегара заставаси бошлиғи лавозимида фаолият кўрсатган. 1988 йилдан Ўзбекистон Республикаси чегара қўшинларида чегара заставалари бошлиғи ўринбосари, кейинчалик чегара заставаси бошлиғи лавозимида хизмат қилган. 
1994 йил 23 февраль куни капитан Е.Ўзбеков жанубий сарҳадларимизни бузиб киришга ҳаракат қилган жиноятчиларга қарши кураш чоғида ҳалок бўлган. 
Мамлакатимиз чегарасини қўриқлашда кўрсатган матонати, мардлиги ва жасорати учун Ўзбекистон Республикаси Президентининг 1994 йил 13 июндаги фармонига мувофиқ, Е.Ўзбеков вафотидан сўнг «Жасорат» медали билан тақдирланган ва унга муддатидан олдин майор ҳарбий унвони берилган. 
Аслида, бу ҳаётнинг ўзи бир синов. Ўз олдига аниқ мақсад қўйиб, қатъий интилган одам, албатта, кўп нарсага эришади. Ҳамиша эл-юрт манфаатини ўйлаб, Ватан ранақи ва халқ осойишталиги учун ўзини бахш этган инсонлар борки, ҳамиша эъзозга, эҳтиромга муносиб. 
Барчага ўрнак бўлиб ҳаёт кечирган, чақмоқдек яшаб ўтган ана шундай юртдошларимиздан бири майор Ермек Ўзбековдир. У атиги 30 йил умр кўрди, аммо, шу қисқа фурсатда ўз номини мустақил малакатимиз тарихига муҳрлаб кетди. 
1994 йил 23 февраль куни жанубий сарҳадларимизни қўриқлаётган Е.Ўзбеков бошчилигидаги чегарачилар давлатимиз чегарасини бузишга уринган контрабандачилар тўдасини таъқиб қилади. Қўшни давлатдан ўтган қуролланган жиноятчилар тўсатдан чегарачиларга қарата ўқ уза бошлайди. Ушбу қуролли тўқнашувда капитан Е.Ўзбеков аскарларга ўрнак кўрсатиб, ҳаётининг сўнгги дақиқасигача жанг қилади ва қаҳрамонларча ҳалок бўлади. 
– Шундай фарзандни тарбиялаб вояга етказганимдан фахрланаман, – дейди онаси Жамига Ўзбекова. – Соғинганимда фарзандларини эркалаб таскин топаман. Ўғлим ўз феъл-атворини қизи ва ўғлига сингдириб кетган экан. Сафдошлари, дўстлари байрамларда йўқлаб келса, уларнинг сиймосида ҳам ўғлимни кўргандай бўламан. У доимо менинг қалбимда, юрагимда яшайди. 
– Офицер Е.Ўзбеков кучли иродага эга эди, – дейди чегара отряди бошлиғи бўлган полковник Ҳусен Рейимов. – У ўз ишига масъулият билан ёндашиб, шахсий таркибни адолатли бошқарар ва улардан ҳам вазифасини виждонан бажаришни талаб қиларди. Юксак инсоний фазилатларга эга бўлган офицер ҳарбийларга ҳар томонлама ибрат эди. 
Е.Ўзбеков 1989 йилда Дилором билан турмуш қурди ва беш йил давомида ҳарбийликнинг завқу шавқини, машаққату қийинчиликларини у билан бирга кечирди. 
– Ермек билан бир уйда турганмиз, ҳовлида бирга ўйнаб ўсганмиз, – дейди Дилором. – Кейинчалик ҳарбий билим юртидан таътилга келган пайтлари ҳам шу соҳада кўп суҳбат қилардик. Унинг ҳикояларини эшитиш жуда мароқли эди. Ҳарбийлар ҳаётини берилиб, ҳавас билан тасвирлаб берар эди. Турмуш қурганимиздан сўнг буларнинг барига ўзим гувоҳ бўлдим, унинг гаплари машаққатларни енгиб ўтишимга далда бўлмоқда.
Ермекнинг хизмати Термизга кўчирилди. Чегара пости бошлиғи ўринбосари қилиб тайинланди. Мен доимо унинг ёнида бўлишга интилдим. У чегара пости атрофини намунали даражада тартибга солди. Ҳарбий қисм раҳбарияти миннатдорлик билдириб, бошқаларга уни ибрат қилиб кўрсатди. 
1993 йилнинг августида ўғилли бўлдик. Бундан жуда хурсанд бўлган Ермек унга Ботир, деб исм қўйди. У хизматни биринчи ўринга қўяр эди. Бўш вақти кам бўлса-да, болалар билан суҳбатлашишга, уларни хурсанд қилишга имкон топарди. 
– Ермек хушмуомала ва зийрак бола эди, – дейди унинг ўқитувчиси Надежда Басина. – Ўзининг тиришқоқлиги билан бошқа ўқувчилардан ажралиб турар, дўстларини жуда ҳурмат қиларди. Умр оқар дарё экан, вақт ўтиб унинг фарзандлари ҳам шу мактабда ўқиди. Икки фарзандида ҳам отасига хос фазилатларни кўрдим. Ўзи қандай бўлса, фарзандларига ҳам шундай тарбия берган экан. 
– Отам вафот этганида уч ярим ёшда бўлганман, – дейди Зарина. – Унинг меҳрли кўзлари болалик хотираларим қатидан ҳамиша менга боқиб туради. Қисмат экан, биз отамиздан эрта айрилдик. Ҳали гудаклигимдаёқ тақдир зарбасига дуч келганимни англамаган эдим. Энди тушунаяпман. Отам доим барҳаёт, у ўлмаган. Йўлчи юлдуз каби менинг ҳаёт йўлимни ҳамиша ёритиб туради. Унинг кўрсатган жасорати мен ва укамнииг Ватанга садоқат руҳида камол топишимизда катта ҳаёт мактаби вазифасини ўтади. Иккаламиз ҳам отамиз касбини эгаллаб, ҳарбий бўлдик. 
– Ватанни севишни отамдан ўрганганман, – дейди Ботир. – Уруш ҳақидаги киноларни кўрсам, душманларга нисбатан нафратим ортади. Мени отамдан жудо қилган улар. 
Баъзи касблар инсонга қон орқали ўтади, дейишади. Бу гап рост. Менга шу хислатлар отамдан ўтган. Ғурур, фидойилик ва мардлик намунасини отам сиймосида кўраман ва буни ҳаётим давомида дастуриламал қилиб олганман. 
Ҳа, асл фарзандлар жасорати асло унутилмайди. Уларни эслаш, ёдда тутиш орқали ҳар бир киши, айниқса, ёш авлод ҳаётни қадрлаш, Ватанни асрашдек улуғвор туйғуларни калбига сингдириб боради. Хотира – Ватан ва халқ манфаати йўлида сидқидилдан меҳнат қилиб, керак бўлса, жон фидо этган, ўзидан яхши ном қолдирган юртдошларимизга қалбларда қўйилган Меҳр ҳайкалидир