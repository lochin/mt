Сарҳад билмас, миллат танламас иллат

Одам савдоси инсон, унинг ҳуқуқлари, қадр-қиммати, осойишта ҳаёти ва келажагига жиддий путур етказувчи сарҳад ва миллат танламайдиган иллатдир. Маълумотларга кўра, ҳар йили 600-800 минг хотин-қиз ва болалар алдов йўли билан чет элларга олиб кетилиб, сотиб юборилмоқда. Бундан олинаётган даромад гиёҳванд воситалари ва қурол-яроғ савдосидан кейин учинчи ўринда туради. 
Демак, одам савдоси ижтимоий хавфлилиги жиҳатидан кун сайин ўсиб бораётган жиноятлардан биридир. Унга қарши миллий ва халқаро миқёсда курашни кучайтириш, зарур дастурларни ишлаб чиқиш ҳамда мазкур муаммога қарши курашишнинг ҳуқуқий асосларини янада мустаҳкамлаш муҳим аҳамиятга эга. 
Яшнобод темир йўл касб-ҳунар коллежида Ўзбекистон “Адолат” социал демократик партияси ташаббуси билан партиянинг “Ўзбекистон – инсон қадри улуғланган юрт” лойиҳаси доирасида “Одам савдосига қарши кураш ва ноқонуний меҳнат миграциясининг олдини олиш – долзарб масала” мавзусида давра суҳбати ташкил этилди. 
Тадбирда одам савдосига қарши кураш борасида аҳолининг, хусусан, ёшларнинг ҳуқуқий саводхонлигини ошириш, уларни касбга йўналтириш, ўз вақтида иш билан таъминлаш, шунингдек, барча мутасадди ташкилотлар кучли ижтимоий ҳамкорликни йўлга қўйиб фаолият юритишлари лозимлиги таъкидланди. Одам савдосининг олдини олиш ва унга қарши курашиш борасида юртимизда олиб борилаётган чора-тадбирлар ҳақида маълумот берилди. 
Иштирокчиларга одам савдоси муаммоси, чет элларга чиқиш ва ўзга давлатларда бўлиш қоидалари, у ерларда норасмий ва ноқонуний ишлашнинг оқибатлари, ушбу жиноятдан жабрланганлар учун йўналтирилган ахборотларни ўзида мужассам этган буклетлар тақдим этилди. 