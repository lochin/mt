ТУРҒУНБОЙ ЧИНТОШЕВ: ЧЕККАН ЗАҲМАТЛАРИМГА РОЗИМАН!

Тошкент вилояти Бўка туманидаги 14-умумтаълим мактабида Иккинчи жаҳон уруши фахрийси Турғунбой ота Чинтошев билан учрашув бўлиб ўтди.
«Уч авлод учрашуви» номли тадбирда Бўка тумани ҳокими Нўъмонали Избосаров, вилоят хотин-қизлар қўмитаси раиси Озода Парпибоева, тума маҳалла фуқаролар йиғинлари раислари ва фаоллари, мактаб ўқитувчилари ҳамда ўқувчилари иштирок этди. 
Тадбирда сўзга чиққанлар Турғунбой отанинг ҳаёти ва жасорати, унинг қонли жанггоҳларда ўтган умри ҳақида иштирокчиларга сўзлаб берди.
– Бугунги порлоқ кунларни мен Оллоҳнинг менга ато қилган жаннати дейман, – дейди Турғунбой ота. – Бу кун орзусида қанчадан – қанча дўстларим қон тўкиб, жон тикиб орзулаб ўтиб кетди. Аммо фарзандларимнинг, юртимнинг доруломон кунларини кўриб, чеккан заҳматларимга розиман болам. 
Тадбирда болажонларнинг Ватанни мадҳ этувчи куй-қўшиқлари ўзгача шукуҳ бағишлади. 