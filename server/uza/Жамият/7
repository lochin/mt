Ғалаба онларини яқинлаштирган фидойи меҳнат

Уларнинг ҳалол, фидойи ва касбга садоқат билан қилган меҳнати Иккинчи жаҳон уруши балосини енгишда, ғалаба онларининг янада яқинлашувида муҳим аҳамият касб этди. Кимдир заводда туну кун заҳмат чекиб меҳнат қилди. Бошқа ҳамюртимиз мактабда болаларга таълим берди. Шифокор ва ҳамшираларнинг саъй-ҳаракатлари билан уруш оловида жароҳатланган минг-минглаб ҳарбийлар даво топди. 
9 май – Хотира ва қадрлаш куни арафасида мамлакатимизнинг барча гўшаларида уруш ва меҳнат фахрийларини эъзозлашга алоҳида эътибор қаратилмоқда. Ана шундай тадбирлар пойтахтимизнинг Мирзо Улуғбек туманидаги "Авайхон" маҳалла фуқаролар йиғинида Ўзбекистон Халқ демократик партияси Марказий кенгаши томонидан ташкил этилди. 
Президентимиз Шавкат Мирзиёевнинг 2017 йил 16 апрелда қабул қилинган "Хотира ва Қадрлаш кунига тайёргарлик кўриш ва уни ўтказиш чора-тадбирлари тўғрисида"ги қарори Иккинчи жаҳон урушининг ҳар бир қатнашчисига, фронт орти меҳнат фахрийларига, мустақиллик йилларида хизмат бурчини бажариш чоғида ҳалок бўлган ҳарбий хизматчилар ва ҳуқуқни муҳофаза қилиш органлари ходимларининг оила аъзоларига моддий ва маънавий ёрдам кўрсатишга оид эзгу саъй-ҳаракатлар қамровини янада кенгайтиришда муҳим омил бўлиб хизмат қилмоқда. 
Юртимизда уруш ва меҳнат фахрийларининг кўнглини кўтариш, ёлғиз ва кам таъминланган Иккинчи жаҳон уруши қатнашчиларининг турар жойи ва уй хўжаликларини таъмирлаш, ободонлаштириш бўйича тегишли чора-тадбирлар амалга оширилмоқда. Барча жойларда бўлиб ўтаётган “Инсон қадри улуғ, хотира муқаддас”, “Мардлик, бурч ва садоқат” шиорлари остидаги тадбирлар ёшларни она-Ватанга муҳаббат, фидойилик, садоқат, тинч ва осойишта кунларимизни, истиқлолимизни кўз қорачиғидек асраб-авайлаш руҳида тарбиялашга қаратилгани билан аҳамиятлидир. 
– Урушнинг оғир асорати узоқ йилларга чўзилди, – дейди фронт орти меҳнат фахрийси Салтанат Сойипова. – Бугунги ҳар бир тинч ва осойишта, тўкинликда, файзу фаровонликда кечган кунларимиз барчамиз учун бебаҳо бойлик. Унинг қадрига етиш, юрт равнақи, тинч ва осуда ҳаётни сақлаш йўлида ҳалол меҳнат қилиш ўзини шу азиз Ватаннинг фарзанди, деб билган барчанинг, айниқса, ёшларимизнинг чин инсоний бурчидир. 
Ўтказилган акция давомида "Авайхон" маҳалла фуқаролар йиғинида истиқомат қилувчи Шермат бобо Ҳамитов, Осиё Рисқулова, Раиса Зайнуллина, Зоя Куликова, Рўзимат Қурбонов, Валентина Бобрикова сингари фронт орти меҳнат фахрийларининг хонадонларига Халқ демократик партиясининг Мирзо Улуғбек тумани кенгаши депутатлари бориб, нуронийларга совғалар топширди. Бугунги дориломон кунларимизда фидойи фахрийларимизнинг ҳиссаси беқиёс экани алоҳида таъкидланди. 