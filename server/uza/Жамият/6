Уруш фахрийларига ҳурмат кўрсатилди

Мамлакатимизда 9 май умумхалқ байрами – Хотира ва Қадрлаш куни муносабати билан тадбирлар бўлиб ўтмоқда. Тарих гувоҳ – Иккинчи жаҳон уруши мусибатлари ҳали-ҳамон инсоният қалбини тарк этгани йўқ. Жаҳолат майдонида минглаб инсонлар қурбон бўлди. Уларнинг хотирасини абадийлаштириш ва обрў-эътиборини юксалтириш, ёшларни маънавий-ахлоқий жиҳатдан тарбиялашга ҳисса қўшаётган фахрийларни эъзозлашга алоҳида эътибор қаратилмоқда. 
Бу борада Президентимиз Шавкат Мирзиёевнинг 2018 йил 16 апрелдаги “Иккинчи жаҳон уруши қатнашчиларини рағбатлантириш тўғрисида”ги фармони муҳим асос бўлди. 
Фармонга мувофиқ Ўзбекистон Республикаси Давлат хавфсизлик хизмати раҳбарияти ва ходимлари пойтахтимизда яшовчи бир гуруҳ Иккинчи жаҳон уруши фахрийлари хонадонларида бўлишди. 
Хусусан, 92 ёшли Борис Новицкий ва Ғулом Маҳкамов, 94 ёшли Евдакия Шегловага Президентимизнинг Иккинчи жаҳон уруши қатнашчиларига йўллаган байрам табриги ўқиб эшиттирилди, уларнинг ҳар бирига 5 миллион сўм миқдоридаги пул мукофоти, давлатимиз раҳбарининг туҳфаси – қимматбаҳо соат тақдим этилди. Шунингдек, Давлат хавфсизлик хизматининг махсус совғалари ҳам топширилди. 
Борис Новицкий табрик қоғозида битилган сўзларни эшитиб, қувонди. Президентимиздан, халқимиздан миннатдорлигини билдирди. Уруш йилларини эслади. 
– Ўн етти ёшимда урушга кетдим. У йиллар даҳшатини хотирлаш жуда оғир. Кўз олдимизда кўп дўстларимиз ҳалок бўлишди. Бугунги тинч замонамиз қадрини билишимиз, Ватанимизни кўз қорачиғидек асрашимиз зарур. Президентимизнинг бизга кўрсатаётган ғамхўрлиги ва эътиборидан бошимиз кўкка етди. Ҳар биримиз то тирик эканмиз, шу азиз юртимизни севишимиз, унга муносиб хизмат қилишимиз керак, – дейди у. 
Таъкидлаш лозимки, ушбу қаҳрамонларимиз урушдан қайтгач, узоқ йиллар давомида Давлат хавфсизлик хизмати идораларида самарали меҳнат қилишди. Ҳозир эса улар Президентимиз, ҳукуматимиз ва халқимиз ардоғида ҳаёт кечирмоқда. 