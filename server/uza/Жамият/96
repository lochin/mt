Ёш қутқарувчилар мусобақаси Гран-при соврини кимга насиб этди?

Фарғонада умумтаълим мактаблари ўқувчилари ўртасида ўтказилган “Ёш қутқарувчи” мусобақасининг мамлакат босқичи бўлиб ўтди. 
Ўзбекистон Республикаси Фавқулодда вазиятлар, Халқ таълими вазирликлари, Ўзбекистон ёшлар иттифоқи ҳамкорлигида ўтказилган мусобақада Қорақалпоғистон Республикаси, вилоятлар ва Тошкент шаҳридан 14 жамоа иштирок этди. 
Мусобақа навқирон авлодни ҳарбий-ватанпарварлик руҳида тарбиялаш, уларнинг фуқаро муҳофазасига оид билимини бойитиш, ёшларда фавқулодда ҳолатларда тўғри ҳаракат қилиш ва ўзгаларга ёрдам бериш кўникмасини шакллантиришда ўзига хос ўрин тутмоқда. 
Иштирокчи гуруҳлар 5 шарт асосида ўз имкониятларини синовдан ўтказди. Даставвал ёшлар фуқаро муҳофазаси бўйича савол-жавоб шартида билимини намоён қилди. Биринчи тиббий ёрдам кўрсатиш, дарёдан арқон ёрдамида ўтиш, чодир тиклаш, тоғ тайёргарлиги, эстафетали югуриш шартларида ёшларнинг жисмоний тайёргарлиги ва маҳорати синовдан ўтказилди. 
Мусобақанинг якуний натижаларига кўра, мутлоқ ғолиблик – Гран-при соврини Сирдарё вилоятининг “Мадад” жамоасига насиб этди. Фарғона вилоятининг “Матонат” жамоаси биринчи ўринни қўлга киритди. Иккинчи ва учинчи ўринларни Қорақалпоғистон Республикасининг “Жайҳун”, Навоий вилоятининг “Ёш қутқарувчи” жамоалари эгаллади. 
Ғолиб жамоаларга диплом ва эсдалик совғалари топширилди. 