Нашриёт томонидан жорий йил 5 миллионга яқин дарсликлар чоп этилади

Ўзбекистон Ёзувчилар уюшмасида “Шарқ” нашриёт-матбаа акциядорлик компанияси томонидан йил давомида қилинган ишлар ва келажакдаги режалар юзасидан матбуот анжумани ташкил этилди. Унда таниқли ёзувчи ва шоирлар, соҳа мутахассислари, нашриёт ходимлари ҳамда ёш китобхонлар иштирок этди. 
Маълумки, ҳар қандай нашриёт фаолиятининг асосий йўналишини адабиёт, энг сара ижод намуналари белгилаб беради. “Шарқ” нашриёт-матбаа акциядорлик компанияси ҳам бу борада ижодкорлар билан ҳамкорликда самарали фаолият олиб бораётган нашриётлардан бири. 
Нашриёт кейинги йилларда газета ва журналлар, дарслик ва ўқув кўлланмалар чоп этиш, энг сара асарларни китобхонларга тақдим этишда ўзига хос натижага эришмоқда. Ҳозирда корхонада 100 дан зиёд номда нуфузли газета ва журналлар чоп этилмоқда. 2017-2018 йилги ўқув йили учун 11 миллиондан ортиқ дарсликлар нашр қилинди. Кейинги йилларда катта ададларда дафтар чоп этишга ихтисослашган янги ускунанинг ўрнатилиши корхона келажагини таъминловчи яна бир воқеа бўлди. 
Нашриётнинг йиллик айланма маблағи ўртача 45-50 миллиард сўмни ташкил этади. Корхона кўплаб халқаро эътирофларга ҳам сазовор бўлмоқда. Жумладан, шу йилнинг 25-28 апрель кунлари Остона шаҳрида бўлиб ўтган 3-Евроосиё халқаро китоб кўргазмасида “Алишер Навоий қомусий луғати” 1-даражали диплом, “Узбекские народные сказки” китоби учун махсус диплом билан тақдирланди. 
Корхона келажакда китобхонлар эътибори ва эътирофига сазовор бўладиган янги нашрларни чоп этишни ўз олдига мақсад қилган. Жумладан, жорий йил нашриётда 5 миллион нусхага яқин дарсликлар чоп этиш режалаштирилган. Шунингдек, миллионлаб нусхада дафтар, офис қоғози каби халқ истеъмол товарлари ишлаб чиқариш белгиланган. 200 номга яқин янги бадиий асарлар ва 100 га яқин қайта нашрларни амалга ошириш бу йилги режага киритилган. 