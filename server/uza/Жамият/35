Иқтисодий зона дирекцияси учун замонавий бино

“Қўқон” эркин иқтисодий зонаси дирекцияси” давлат унитар корхонаси намунавий лойиҳа асосида бунёд этилган замонавий бинода иш бошлади. 
Мамлакатимизда иқтисодиётни изчил ривожлантириш, макроиқтисодий барқарорликни мустаҳкамлаш, тўғридан-тўғри инвестициялар ҳажмини кенгайтиришга алоҳида эътибор қаратилмоқда. Давлатимиз раҳбарининг 2017 йил 12 январдаги “Ургут”, “Ғиждувон”, “Қўқон” ва “Ҳазорасп” эркин иқтисодий зоналарини ташкил этиш тўғрисида”ги фармони ижросини таъминлаш борасида Фарғона вилоятида ҳам муайян ишлар амалга оширилаётир. 
“Қўқон” эркин иқтисодий зонаси учун 709 гектар ер майдони ажратилиб, ҳудудда кўплаб истиқболли лойиҳаларни амалга ошириш режалаштирилган. Бугунга қадар бу ерда 62 лойиҳани амалга ошириш бўйича таклифлар берилди, 59 лойиҳага маъмурий кенгаш томонидан ижобий хулоса тақдим этилди. Мазкур лойиҳалар учун 152,7 миллион доллар миқдорида инвестиция киритилади ва 6 мингга яқин иш ўрни яратилади. 
Хорижий ҳамкорлар иштирокидаги 13 лойиҳани ҳаётга татбиқ этиш борасида ҳам изчил ишлар олиб борилмоқда. Эркин иқтисодий зона фаолиятини, маҳаллий ва хорижий инвесторларни кенг жалб этишни оммавий ахборот воситалари орқали тарғиб қилиш ишларига жиддий эътибор қаратилиб, интернет тармоғи имкониятларидан унумли фойдаланилмоқда. 
“Қўқон” эркин иқтисодий зонаси дирекцияси” давлат унитар корхонаси маъмурий биносининг фойдаланишга топширилиши катта шодиёнага айланди. Унда сўзга чиққанлар мазкур иқтисодий зона тадбиркор ва хорижий инвесторлар учун катта имкониятлар яратганини таъкидлади. 
Тадбир иштирокчилари дирекциянинг янги биносида ахборот-коммуникация технологияларидан фойдаланиш, ташриф буюрувчиларга кўмаклашиш ва амалий тавсиялар бериш борасида яратилаётган шароитлар билан танишди. 
"Қўқон” эркин иқтисодий зонаси кенг имкониятлар майдони бўлиб, ҳудудда ишлаб чиқариш ва ресурс салоҳиятидан самарали фойдаланиш, шу асосда янги иш ўринлари ташкил этиш, пировардида аҳолини барқарор даромад манбаи билан таъминлашга хизмат қилади. 