Жиянбой Кулбоевнинг фарзандлари, яқинлари топилди

Россия Федерацияси Воронеж вилоятида изтопарлар отряди Иккинчи жаҳон урушида бедарак кетганлар рўйхатига киритилган ўзбекистонлик жангчи Жомбой Кулбоевнинг яқинларини излаётгани ҳақида шу йил 27 апрелда ёзган эдик. 
Унда ўзбекистонлик жангчининг шахсига оид маълумотни воронежлик изтопарлар Липецк вилояти Озерки қишлоғи яқинидаги собиқ жанггоҳдан 2014 йил 25 август куни топгани, маълумотномада Кулбоев Жомбой 1912 йил Самарқанд вилояти Ғаллаорол тумани "Ғубдин" қишлоқ фуқаролар йиғинида туғилгани, унинг хоки Липецк вилояти Тербун туманидаги ҳарбий ёдгорликка қайта дафн этилгани тўғрисида гап борган эди. 
Шу хабар сайтимизда чоп этилганидан сўнг собиқ жангчининг яқинларини излашда иштирок этган юртдошларимизнинг кўмаги билан россиялик изтопарлар қидираётган, ҳужжатлардаги ноаниқлик туфайли Жомбой Кулбоев ёзилган аскар аслида Жиянбой Кулбоев бўлиб, унинг яқинлари топилди. Ғаллаорол туманидаги “Умид” хусусий дорихонаси мудири Хидирбой Эргашев собиқ жангчининг оиласи ҳақидаги маълумотларни суриштириб топиб, ЎзА мухбирига хабар қилди. 
Маълум бўлишича, Жиянбой Кулбоевнинг ўғли Мусурмон Жиянбоев Ғаллаорол тумани Бахмалсой қишлоғида истиқомат қилар экан. 
Иккинчи жаҳон урушида бедарак кетганлар қаторида қайд этиб келинган жангчи ва унинг яқинлари тақдири ҳақида батафсил ёзамиз. 