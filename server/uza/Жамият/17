Тинчликнинг ҳар лаҳзаси урушнинг бир кунидан азизроқ

Жиззах вилояти ҳокимлиги, давлат ва жамоат ташкилотлари вакиллари Дўстлик туманидаги Саноатчилар маҳалласида яшовчи 95 ёшли Эшонқул ота Исломовнинг хонадонида бўлиб, Президентимиз номидан 5 миллион сўм пул мукофоти ва қимматбаҳо совғани топширди. Отахон ушбу мукофотни уруш фахрийларига давлатимиз томонидан кўрсатилган юксак ҳурмат-эътибор белгиси, деб қабул қилди.
Эшонқул отани тумандаги катта ёшдаги кишилар жуда яхши танийди. Боиси, отахон Жиззах чўлини ўзлаштиришда кўп йиллар самарали меҳнат қилиб, юртимиз ободлиги, халқимиз фаровонлигига муносиб ҳисса қўшган, эзгу ишлари, одамларга қилган яхшилиги билан ибратли ҳаёт кечирганлардан.
1941 йилда ҳарбий хизматга чақирилган Эшонқул Исломов Смоленск, Курск фронтларидан Германиягача бўлган йўлни қирғинбарот жанглар билан босиб ўтган, сўнгра Узоқ Шарқда Япония билан бўлган урушда иштирок этиб, омон қайтган кам сонли жангчилардан. Кўпчилик ёш аскарлар қатори у ҳам урушдан кейин хизматни яна давом эттиришга олиб қолиниб, уйига 1949 йилда қайтди.
Эшонқул ота инсоният тарихидаги энг даҳшатли урушнинг одамлар бошига солган барча азобу қийинчиликларини ўз бошидан ўтказди. Шунинг учун тинчликни, осойишта ҳаётни, фидокорона меҳнатни буюк саодат, деб билди. Чўлни ўзлаштириш, янги шаҳару қишлоқлар барпо этишда сидқидилдан меҳнат қилди. Урушда олган орден ва медаллари ёнига меҳнати учун берилган мукофотлар қўшилди.
– Тинчликнинг ҳар бир дами урушдаги ҳар қандай катта ғалабадан азиз, – дейди отахон. – Иккинчи жаҳон урушида миллионлаб бегуноҳ одамлар қурбон бўлди. Бу жаҳаннам балосини кўрган, унинг бутун даҳшатини ўз бошидан ўтказган биз каби тирик гувоҳлар тобора камайиб бормоқда. Давлат ва эл ардоғида яшаш – энг олий бахт. Ватанимиз тинчлилиги ва осойишталиги барқарор бўлсин.
Вилоятнинг барча худудларида байрам олди тадбирларида ҳокимликлар, давлат ва жамоат ташкилотлари вакиллари Иккинчи жаҳон уруши фахрийлари хонадонига бориб, уларга Президентимизнинг мукофоти ва совғасини топширмоқда.