Турфа анъаналар намойиши

“Ўзэкспомарказ”да маданий анъаналар ва миллий таомлар фестивали бўлиб ўтди. Унда мамлакатимизда аккредитациядан ўтган 30 дан зиёд дипломатик корпус ва халқаро ташкилотлар вакиллари иштирок этди. 
Тадбирда мамлакатимизда дунё давлатлари билан дўстона ҳамкорликни ривожлантириш ҳамда маданий-гуманитар алоқаларни мустаҳкамлашга алоҳида эътибор қаратилаётгани таъкидланди. Бунда анъанавий тарзда ўтказилаётган маданий-маърифий тадбирлар муҳим аҳамият касб этмоқда. 
Фестиваль доирасида мамлакатимиз тарихи, халқимизнинг миллий урф-одатлари ҳақида маълумот берадиган миллий ҳунармандлик буюмлари кўргазмаси ташкил этилди. Турли халқларнинг ранг-баранг қадриятлари, миллий либос ва амалий санъат намуналари намойиш этилди. 
– Халқлар ўртасида дўстлик ва ҳамкорликни ривожлантиришда маданий алоқалар муҳим ўрин тутади, – дейди Ҳиндистон Республикасининг мамлакатимиздаги Фавқулодда ва мухтор элчиси Винод Кумар. – Ўзбекистон Республикаси Ташқи ишлар вазирлиги томонидан ҳар йили ташкил этиладиган ушбу фестиваль дунё халқларининг миллий қадриятлари билан яқиндан танишиш имконини бермоқда. 
Тадбир доирасида турфа халқларнинг миллий таомлари тайёрланди. Жозибали куй-қўшиқ ва рақслар барчага манзур бўлди. 