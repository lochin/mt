Раҳбар ва ёшлар

Тошкент вилояти Янгийўл шаҳрида Президентимизнинг 2017 йил 5 июлдаги “Ёшларга оид давлат сиёсати самарадорлигини ошириш ва Ўзбекистон ёшлар иттифоқи фаолиятини қўллаб-қувватлаш тўғрисида”ги фармони ижроси доирасида ўтказилган тадбир шундай номланди. 
"Ўзшаробсаноат" акциядорлик жамияти томонидан ташкил этилган тадбирда Ўзбекистон Республикаси Президенти девони масъул ходимлари, шаҳар ҳокимлиги вакиллари, Ёшлар иттифоқи Янгийўл шаҳар кенгаши фаоллари, давлат ва жамоат ташкилотлари раҳбарлари, ёшлар иштирок этди. 
Мамлакатмизда ёшларнинг ҳуқуқ ва қонуний манфаатларини ҳимоя қилиш, таклиф ва ташаббусларини қўллаб-қувватлаш, истеъдод ва салоҳиятини намоён этиши учун кенг имкониятлар яратишга алоҳида эътибор қаратилаётгани таъкидланди. 
"Ўзшаробсаноат" акциядорлик жамияти ва унинг тизимидаги корхоналар Ўзбекистон ёшлар иттифоқи ҳудудий кенгашлари билан биргаликда ёшларга оид давлат сиёсати ижросини таъминлаш, соҳага илғор инновацион янгиликларни жорий қиладиган билимли ва етук ёш кадрларни рағбатлантириш, уларнинг ривожланган давлатларда малакасини ошириш ишларида фаол иштирок этмоқда. 
– Бугунги кунда акциядорлик жамияти ва унинг тизимидаги 16 ташкилотда 1 минг 120 га яқин ёшлар меҳнат қилади, – дейди “Ўзшаробсаноат” акциядорлик жамияти бошқаруви раиси О.Мустафоев. – Соҳада ишлаётган ёшларни қўллаб-қувватлаш доимий эътиборда. Уларнинг самарали фаолият юритиши учун барча шароит яратилган. 
Тадбирда юқори сифатли вино-шарбат турларини яратиш, олинган натижаларни амалиётга жорий этиш бўйича изланишлар олиб бораётган ёш ходимлар эришаётган ютуқлар алоҳида таъкидланди. Бир гуруҳ фаол ва ташаббускор ёшларга эсдалик совғалари топширилди. 