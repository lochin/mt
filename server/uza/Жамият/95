Ҳаёт меҳвари

Боболаримиз бир оила бузилса, Арш ларзага келади, дейишган. Таассуфки, ҳар куни ўнлаб оилалар Аршни ларзага келтирмоқда. 
Бугун ёшлар ўртасида оиланинг ўрни қандай, эр-хотиннинг вазифалари нималардан иборат? Шу саволлар билан айрим юртдошларимизга юзландик: 
Ботир РЎЗИЕВ, ўқитувчи: 
– Юртнинг буюк келажаги бўлмиш оқил фарзандлар оилада вояга етади. Бу жараёнда эр-хотиннинг ўзаро ҳамжиҳатлиги, ҳамфикрлиги муҳим аҳамият касб этади, албатта. Эр-хотин бир-бирига нисбатан ҳурмат-эътиборли бўлса, фарзандлар ҳам шунга муносиб улғаяди: жигарбандларнинг қобиллиги, ақли расолиги ортидан ота-онага раҳмат ёғилади. Меҳр-оқибатнинг юксаклиги сабабли ўзбек оилалари жаҳонда энг олдинги қаторда туради. Ўзбек оиласи демократиясининг ўзига хослиги шундаки, азалдан оилада ҳар икки томоннинг розилиги билан қабул қилинадиган ўзига хос қарорлар жамоага эр фикри сифатида билдирилган. Бахт қўрғонининг мустаҳкамлиги шундандир, эҳтимол. 
Нигина ШАРИПОВА, тадбиркор: 
– Кишиларнинг қалби уларнинг қилган ишларида акс этади, дейишади. Қалби юксак, меҳнаткаш инсонлар ўз ҳаракатлари, чеккан заҳматлари эвазига кўзлаган бахт манзилларига етишади. Ўша нурли пиллапоялардан кўтарилган ўз касбининг жонкуярларигина халқ меҳри, замондошлари ҳурматига сазовор бўлади. Бунга тамал тоши эса оилада қўйилади. 
Бир куни автобусда кетарканман, уч-тўртта аёл ва бир- икки эркакнинг суҳбатига гувоҳ бўлдим. Улар баҳслашаётган мавзуга эътибор беринг: «Бугун ои¬лада ким кўп пул топса, ўша устун!» 
Бундай кулгили, аммо оғриқли саволлар кишини ўйлантиради. 
Муқаддас НУРАЛИЕВА, маҳалла фаоли: 
– Бугун айрим тадбиркор аёлларнинг жарақ-жарақ пул топиб, оила тебратаётгани ҳеч кимга сир эмас. Авваллари бозорга чиққан ёки тадбиркорлик қилишга бел боғлаган аёлни одамлар қўлини бигиз қилиб кўрсатишарди. Бугун эса, аксинча, бизнесда уқуви бор, тадбиркор аёллар ўз меҳнати билан қанчадан-қанча иш ўринлари яратмоқда. Жамиятга фойда келтирмоқда. 
Маҳалладаги фаолиятим давомида ёш оила соҳиблари билан ёшлар ўртасида оила муқаддаслиги, оилавий муносабатларни мустаҳкамлаш, оилани режалаштириш, ёш оилалардаги ажрим ҳолатларининг олдини олиш, ёшларнинг ҳуқуқий маданиятини юксалтириш, фарзанд тарбиясида оталарнинг ўрни каби мавзуларда суҳбатлар ўтказамиз. 
Нусрат ЭГАМБЕРДИЕВ, шифокор: 
– Бугун эркакларимизнинг оила бошқаруви тутумига бирмунча путур етгандай. Авлодлар алмашинувида қалб қўрида асраб-авайланган ижобий хислатлар негадир "йўқолиб" бораётгандек гўё. Бунинг ўрнини лоқайдлигу эътиборсизлик эгалламоқда. Гоҳида бунинг сабабини ўйлаб, ўйимга етолмайман. Нега?.. Ўғлимга эркак киши қандай бўлиши кераклигини ҳар доим уқтираман. Азал-азалдан эркаклар оила «устуни» эканлигини зинҳор унутмаслигимиз шарт ва зарур. Шундагина оила қўрғони дахлсиз бўлади. 
Умида ЭРГАШЕВА, ҳамшира: 
– Ҳақиқатдан ҳам биз, аёллар замона зайлига кўра ҳаддимиздан ошиб кетаётгандекмиз. Орзу-ҳавас деб дабдабали тўйларга интиламиз, дўсту душман деб сарпо-суруқни кўпайтирамиз. Ваҳоланки, буларнинг бари исрофга, уволга олиб келадиган нарсалардир. 
Суҳбатдошларнинг фикрларидан шу нарса аён бўладики, оила муқаддас. Аммо, афсуски, жамиятимизда оила ва никоҳ соҳасида ўта долзарб, оғриқли муаммолар – турмуш қурган ёшлар орасида ҳаётни енгил-елпи тасаввур қилиш, ёш оилалар ўртасида арзимаган сабаблар билан ажрашиш ҳоллари учраб турибди. 
Оилани мустаҳкамлашга хонадоннинг ҳар бир аъзоси масъул эканини унутмаслик лозим. Қайноналар ҳам, келинлар ҳам, ота-ўғиллар, қудалар ҳам бир-бирларининг хатоларидан фожиа ясамай, оилани асраб қолиш учун астойдил ҳаракат қилсалар, бундай хонадон чинакам меҳр-муҳаббат масканига айланади. 