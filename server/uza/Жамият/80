Хотира турнири

Сирдарё вилояти Янгиер шаҳрида 9 май – Хотира ва қадрлаш куни муносабати билан Бахтиёр Давлатов хотирасига бағишлаб, 2005 йилда туғилган болалар ўртасида футбол бўйича хотира турнири ўтказилди. 
Мусобақада Бекобод шаҳрининг “Металлург”, Жиззах шаҳрининг “Жиззах”, Самарқанд шаҳрининг “Самарқанд”, Муборак шаҳрининг “Машъал”, Гулистон шаҳрининг “Гулистон”, Янгиер шаҳрининг “Янгиер-1” ва “Янгиер-2” ҳамда қўшни Тожикистон Республикасининг “Истаравшан” болалар жамоалари иштирок этди. 
– Икки давлат Президентларининг саъй-ҳаракати билан чегаралар очилгани, айниқса, биз спортчиларни беҳад қувонтирди, – дейди Тожикистон Республикаси Ўратепа вилояти Истаравшан шаҳри болалар ва ўсмирлар футбол мактаби мураббийси Шуҳрат Шамсиев. – Бугунги хотира турнири юқори савияда ташкил этилиб, икки давлат ёшлари биргаликда маҳоратини синовдан ўтказди. Ўзбек футболи бизга бегона эмас. Кўплаб тожикистонлик футболчилар Ўзбекистон жамоаларида ўйнаган. Масалан, менинг ўзим ҳам бир неча йил “Янгиер” ва бошқа клубларда тўп сурганман. Ўйлайманки, давлатларимиз раҳбарлари бошлаб берган дўстлик ва яхши қўшничилик муносабатлари спортда, хусусан, футболда ҳам янада мустаҳкамланиб бораверади. 
Мусобақада биринчи ўринни Тошкент вилояти Бекобод шаҳрининг “Металлург” жамоаси эгаллади. Иккинчи ўринга “Янгиер-1” ва учинчи ўринга Тожикистоннинг “Истаравшан” жамоаси сазовор бўлди. 
Ғолиб ва совриндорлар ташкилотчиларнинг диплом ва эсдалик совғалари билан тақдирланди. 