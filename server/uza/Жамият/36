Чирчиқда танк биатлони майдони барпо этилди

Тошкент вилояти ҳарбий-маъмурий сектори ва Тошкент ҳарбий округи қўшинлари қўмондонлиги ҳамкорлигида “Чирчиқ” умумқўшин дала-ўқув майдони базасида танк биатлони мусобақаларини ўтказишга мўлжалланган, халқаро стандартларга мос махсус майдон барпо этилди. 
Шу муносабат билан ташкил этилган тадбирда Ўзбекистон Республикаси Мудофаа вазирлиги, вилоят ҳокимлиги масъуллари, ҳарбийлар, давлат ва жамоат ташкилотлари вакиллари иштирок этди. 
Мамлакатимиз суверенитетини таъминлаш ва юртимизда тинчлик-осойишталикни мустаҳкамлашнинг кафолати бўлган Қуролли Кучларимизда амалга оширилаётган изчил ислоҳотлар миллий армиямизнинг жанговар тайёргарлиги ва ҳарбий салоҳиятини янада оширишга хизмат қилаётгани таъкидланди. 
Мазкур мажмуа танк, пиёдалар ва десантчилар жанговар машиналари ҳамда зирҳли бронетранспортёрларда сунъий ҳовуз, миналаштирилган ва манёвр бажариш майдони, танкка қарши чуқур, қўрғон, эскарп (танкка қарши тепалик) каби саккизта тўсиқдан ўтиш баробарида отиш машқини ҳам бажаради. 
Махсус танк йўлагининг умумий узунлиги 4 минг 200 метр бўлиб, халқаро миқёсда ўтказиладиган танк биатлони майдонлари талабларига мослаштирилган. “Машқурилишинвест” масъулияти чекланган жамияти томонидан бунёд этилган махсус майдонда мусобақаларни кузатиш учун 3 қаватли минора, томошабинлар учун 400 ўринли усти ёпиқ жой, ҳарбий техника ва шахсий таркиб парадини ўтказиш учун саф майдони мавжуд. 
– Энди машғулотларда жанговар машина ва зирҳли техникаларни бошқаришда тўплаган маҳоратимизни ҳарбий мусобақаларда намойиш қилсак бўлади, – дейди ҳарбий қисм танкчилар взводи командири катта лейтенант М.Ҳошимов. – Энг муҳими, бу орқали билим ва тажрибамиз, жанговар шайлигимиз янада мустаҳкамланади. Давлатимиз томонидан Қуролли Кучларимизни янада такомиллаштириш, унинг жанговар тайёргарлиги ва қобилиятини юксалтириш йўлида амалга оширилаётган чора-тадбирлар халқаро майдонда ҳам ўз натижаларини кўрсатади. 
Тадбирда махсус иккита танк экипажи томонидан кўргазмали тарзда белгиланган тўсиқлардан ўтиш ва машқ шартидаги нишонларни яксон этиш жараёни намойиш этилди. Шунингдек, шахсий таркиб, жанговар ҳарбий техникаларнинг тантанали ўтиши ҳамда вертолётларнинг кўргазмали учиши намойиш этилди. 
Қуролли Кучлар Марказий ашула ва рақс ансамбли ижросидаги куй-қўшиқлар тадбирга янада кўтаринки кайфият бағишлади. 