Иштван Тарлош: Венгрия халқи Самарқандни яхши билади

Мамлакатимизда меҳмон бўлиб турган Венгрия пойтахти Будапешт шаҳри мэри Иштван Тарлош бошчилигидаги делегация Самарқанд шаҳрига ташриф буюрди. 
Самарқанд вилояти ҳокими Т.Жўраев Венгрия делегациясини ушбу ташриф билан қутлаб, вилоятнинг иқтисодий салоҳияти, туризм имкониятлари ҳақида маълумот берди. Самарқанд ва Будепешт шаҳарлари ўртасида савдо-иқтисодий, сайёҳлик ва бошқа соҳаларда ҳамкорликни кенгайтириш истиқболлари муҳокама этилди. 
–Венгрия халқи Ўзбекистоннинг тарихий шаҳарлари, хусусан, Самарқандни яхши билади, – деди И.Тарлош. – Самарқанд тарихий ёдгорликларга бой, чиройли, бир сўз билан айтганда, туризмни янада ривожлантириш учун улкан имкониятларга эга шаҳар экан. Келажакда бу қадимий шаҳар билан яқин алоқалар ўрнатиш ниятидамиз. 
Венгриялик меҳмонлар Самарқанд шаҳридаги тарихий-маданий ёдгорликлар, диққатга сазовор жойларни томоша қилди. 