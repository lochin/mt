Ишсизликнинг оғир оқибатлари

Олимларнинг фикрича, бир йил ишсиз юриш умрнинг беш йилга қисқариши билан баробар экан. Ишсизлик инсонда руҳий синиқлик, бефарқлик, жиноятга мойиллик, жамиятдан ва атрофдагилардан сабабсиз норозилик, оиладан совиш каби зарарли иллатларни пайдо қилади. Борган сари маънавий қашшоқлашган инсон жамиятнинг энг хавфли бўғинига айланади. 
Мамлакатимизда аҳоли, айниқса, ёшларни ҳар томонлама қўллаб-қувватлаш, уларнинг ҳақ-ҳуқуқларини ҳимоя қилиш, бандлигини таъминлаш, бир сўз билан айтганда, эртанги кун авлодларини янада яхши яшаши йўлида самарали ишлар олиб борилмоқда. 
Юртимизда олиб борилаётган ислоҳотлар замирида, аввало, халқ фаровонлигини таъминлаш ва инсон эркинлигини ҳимоя қилиш, келажак авлодни жисмонан соғлом, маънан етук қилиб тарбиялаш, йигит-қизларнинг касблар бўйича билим ва меҳнат кўникмаларини шакллантириш, уларнинг бандлигини таъминлаш каби олий мақсад мужассам. 
Ёшлар иттифоқи маълумотига кўра, 3 мингдан ортиқ ишсиз фуқаро тикувчилик, тўқувчилик, электрик, пайвандчилик, бўёқчилик, сувоқчилик, компьютер техникаси оператори каби меҳнат бозорида талаб юқори бўлган мутахассисликлар бўйича касбларга ўқитилди. Шундан минг нафари миллий ҳунармандчиликнинг гилам тўқиш, ганчкорлик, теридан, дарахтдан ва темирдан бадиий маҳсулотлар тайёрлаш, миллий қандолатчилик йўналишлари бўйича “устоз-шогирд” усулида касбга тайёрланди. 
Айни кунда юртимизда яратилаётган иш ўринларининг қарийб 75 фоизи кичик бизнес ва хусусий тадбиркорликни ривожлантириш ҳисобига тўғри келмоқда. 
Ўзбекистон Республикаси Бандлик ва меҳнат муносабатлари вазирлиги ахборот хизматининг маълумотига кўра, 2018 йил январь-март ойларида туман (шаҳар) аҳоли бандлигига кўмаклашиш марказларига иш сўраб мурожаат қилган 122,5 минг нафар фуқародан 53,8 минг нафарининг доимий ишга жойлашишига кўмаклашилган. 
Мазкур вазирликнинг туман (шаҳар) бандликка кўмаклашиш марказлари тузилмасида умумий 300 штат бирлигида вақтинчалик меҳнат фаолиятини амалга ошириш учун республика ташқарисига чиқаётган фуқаролар билан ишлаш секторларини ташкил этди. Секторлар ходимлари уйма-уй юриб, вақтинчалик меҳнат фаолиятини амалга ошириш учун республика ташқарисига чиқиб кетишни режалаштираётган фуқароларни аниқламоқда ҳамда улар билан чет элга хавфсиз чиқиш ва имтиёзли тарифларда темир йўл ва авиачипталар сотуви механизми масалалари бўйича ахборот-тушунтириш ва тарғибот ишларини амалга оширмоқда. 
– Фирибгарлик, товламачилик, безорилик каби жиноятлар, зўравонлик ва турли ёт ғоялар билан тўқнаш келиш – буларнинг барчаси бир ишнинг бошини тутмасликдан келиб чиқади, – дейди Ўзбекистон ёшлар иттифоқининг бандликка кўмаклашиш ва ижтимоий ҳимоя бўлими бош мутахассиси Бунёд Ғофуров. – Мамлакатимизда аҳолининг 60 фоизини ёшлар ташкил этар экан, уларнинг илм олиши, касбий маҳоратини ошириши ва бандлигининг таъминланиши долзарб масала ҳисобланади. 
Маълумотларга кўра, ҳозирги кунда юртимизда 843 минг 300 дан зиёд уюшмаган ёшлар борлиги аниқланган. Жорий йилнинг 30 апрелидан республикамизнинг барча туман, шаҳарларида “Уюшмаган ёшлар билан ишлаш ҳафталиги”га старт берилди. Ҳафталик давомида уюшмаган ёшлар учун, спорт мусобақалари, саломатлик акциялари, миллий халқ ўйинлари, маънавий-маърифий, ижтимоий-ҳуқуқий йўналишда тадбирлар, уюшмаган ёшларни тадбиркорлик фаолиятига жалб қилиш ва бандлигини таъминлаш, ёшларни ижтимоий ҳимоя қилишга доир лойиҳаларни амалга ошириш орқали 500 мингга яқин уюшмаган ёшларни Ўзбекистон ёшлар иттифоқи атрофида бирлаштириш мақсад қилинган. 
Ўтказилган тадбирлар давомида жами 29 мингга яқин уюшмаган ёшлар қамраб олинди. Улардан 800 га яқини ишга жойлаштирилди, мингдан зиёд ёшлар тадбиркорлик фаолиятига ўқитилди, 500 га яқинига ижтимоий ёрдам кўрсатилди, “устоз-шогирд” анъанаси бўйича уста-ҳунармандларга бириктирилди. 
“Telegram” ижтимоий тармоғида “Мен ишга жойлашдим” номли саҳифанинг бугунги кунда уч мингдан ортиқ фойдаланувчиси мавжуд. Ушбу саҳифа орқали ҳар куни мамлакатимиз бўйича 100 га яқин бўш иш ўрни тўғрисида маълумотлар бериб борилмоқда. 
Хорижга ишлашга кетаётган ёшлар учун хорижий давлатларнинг меҳнат қонунчилиги ва тил ўргатиш бўйича 190 та бепул тўгарак ташкил этилди. 
Асосийси, мамлакатимизда ёшлар муаммоларини, хусусан, ишсизлик масаласини ҳал этишга жиддий ёндашилмоқда. 