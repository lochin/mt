Ихчам тўйнинг ширин орзулари

Ўзбекона тўйнинг файзи бошқача. Айниқса, у кўпчилик билан кенгашган ҳолда, ортиқча дабдабаю ҳашамдан йироқ ўтказилса. Қува туманида шундай тўй бўлди. Бу Абдураҳмон ва Комилахонларнинг никоҳ тўйи. Ушбу шодиёнага тўй соҳибларининг яқинларидан 150 меҳмон таклиф этилди.
Тумандаги Раста маҳалласида яшовчи Раҳматжон Жўраев фарзандларининг тўйини гарчи иқтисодий имкониятлари бемалол етарли бўлса-да, бугунги талабларга мос равишда ортиқча дабдабалардан холи, ихчам ўтказди
Ўзбекистон ёшлар иттифоқи вилоят кенгаши томонидан янги оила қурган икки ёшга Самарқанд шаҳрига икки кунлик саёҳатга йўлланма билан бирга турли совғалар тақдим этилди.
Айни кунларда тўй-ҳашамлар, оилавий тантаналар, маърака ва маросимлар, марҳумларнинг хотирасига бағишланган тадбирлар ўтказилишини тартибга солиш юзасидан ўтказилган жамоатчилик фикрини ўрганиш бўйича Республика ишчи гуруҳи томонидан Фарғона вилоятида ҳам муайян ишлар амалга оширилмоқда. Барча шаҳар ва туманларда мавзуга оид тарғибот-ташвиқот ишлари йўлга қўйилган. Тўй ва маросимлардаги дабдабабозликнинг олдини олишга қаратилган аниқ мақсадли чора-тадбирлар белгиланиб, амалга оширилаётган ишларни ўрганиш юзасидан концепция ишлаб чиқилди. Ихчам тўй ота-оналар, айниқса, ёшлар томонидан ҳам қўллаб-қувватланаётгани эътиборга сазовор.
– Кейинги пайтларда тўйлардаги дабдаба, манманлик, сохта обрў қозониш, тўқликка шўхлик қилаётганлар томонидан ўйлаб топилаётган, қадриятларимизга мутлақо мос келмайдиган янги урф-одатлар авж олаётгани дилни хира қилади, – дейди Ўзбекистон ёшлар иттифоқи Фарғона вилояти кенгаши раиси А.Акбаров. – Бундай тўй-маросимларда халқимизнинг бой маданияти, ўзига хос қадриятлари эмас, балки мақтанчоқлик, кибру ҳавога берилиш иллатлари намоён бўлмоқда. Ёшлар иттифоқи томонидан бундай салбий ҳолатларга барҳам бериш мақсадида аниқ тадбирлар белгилаб олинган. Шу кунга қадар 6 нафар ёшнинг тўйини намунали тарзда ўтказдик. Олий ўқув юртларида ҳам ёшларимизни оилага тайёрлаш масаласига жиддий эътибор қаратилмоқда.
Тўй, маросим ва оилавий тадбирларни ихчамлаштириш, ортиқча сарф-харажатларнинг олдини олиш борасида ишчи гуруҳ томонидан аҳоли таклифлари ҳам атрофлича ўрганилмоқда. Тўйлардаги дабдабанинг олдини олишда ўзини ўзи бошқариш органлари масъулиятини янада ошириш, ёшларни оилага тайёрлаш масаласи алоҳида таъкидланмоқда. Шунингдек, ички ишлар бошқармаси томонидан никоҳ тўйида (ЗАГСда) иштирок этаётган автомашиналар сонини кескин камайтириш бўйича тегишли қонунларга ўзгартириш киритиш таклиф этилмоқда.
Энг гўзал тўй, энг шукуҳли байрам кўнгилда бўлади, инсон учун аслида шунинг ўзи шодиёна эмасми? Тўйларни қадриятларимизнинг оҳорини тўкмасдан камчиқим ўтказиш, тўйдан олдинги ва кейинги турли "замонавий" урф-одатларга чек қўйиш, аввало, янги қурилаётган оилага, тўй соҳибларига, энг муҳими, жамиятга ҳам фойда эканини, бу билан келин-куёв ва улардан фарзандлар келажагига пухта замин ҳозирланишини юртдошларимиз аста-секин бўлса-да, тушуниб етаётгани қувонарлидир.