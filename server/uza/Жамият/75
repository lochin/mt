Президент совғасини вилоят ҳокими топширди

Самарқанд вилоятида ҳам Хотира ва қадрлаш куни ҳамда Иккинчи жаҳон урушида эришилган ғалабанинг 73 йиллиги муносабати билан уруш иштирокчиларига Президентимиз табриги ва совғаси – олтин соат топширилмоқда. 
Самарқанд вилояти ҳокими Т.Жўраев бир гуруҳ фахрийларнинг хонадонига бориб, давлатимиз раҳбарининг совғаларини тантанали равишда топширди. 
Жумладан, вилоят ҳокими ва жамоатчилик вакиллари Самарқанд шаҳридаги Камолиддин Беҳзод номидаги маҳаллада яшовчи Галина Журавлёванинг хонадонига ҳарбий оркестр билан борди. 
Иккинчи жаҳон уруши даврида куйланган куй-қўшиқлар бу йил 96 ёшни қаршилаган онахонга ёшлик йилларини эслатди. Галина Журавлёва урушда алоқачи бўлган, Австрия остонасига қадар бўлган жангларда қатнашган. 
– Президентимиз совғасини шундай катта тантана билан олганимдан хурсандман, – дейди Галина Журавлёва. – Биз, фахрийларга шунчалик юксак эҳтиром кўрсатилаётганидан қалбим фахр-ифтихорга тўлди. Бунинг учун давлатимиз раҳбаридан миннатдорман. 
Вилоят ҳокими Марҳабо маҳалласида яшовчи 92 ёшли уруш қатнашчиси Евгений Солдатовнинг ҳолидан хабар олиб, Президент табригини ўқиб берди ва олтин соатни унинг қўлига тақиб қўйди. 
– Халқимизнинг меҳр-мурувватини сўз билан таърифлаб бўлмайди, – дейди Евгений Солдатов. – Ҳар доим иззат-икром билан йўқлаб туришади. Айниқса, Президентимизнинг уруш қатнашчиларига бўлган самимий муносабатидан бошимиз кўкка етмоқда. Байрам муносабати билан 5 миллион сўм пул мукофотини олдик. Мана энди ўз номимизга ёзилган табрикнома ва қимматбаҳо эсдалик совға йўллабди. Инсон қадр-қиммати улуғланган юртда шундай эътибор ва эҳтиромда яшаётганим мен учун олий саодатдир. 