Мард ўғлонлар хотирланди

Ўзбекистон Республикаси Қуролли Кучлари давлат музейида Ўзбекистон жангчи-фахрий ва ногиронлари “Ветеран” бирлашмаси, Республика “Нуроний” жамғармаси ҳамкорлигида “Мардлик, бурч ва садоқат” мавзусида ҳарбий-ватанпарварлик акцияси ўтказилди. 
Давлатимиз раҳбарининг жорий йил 16 апрелдаги “Хотира ва қадрлаш кунига тайёргарлик кўриш ва уни ўтказиш чора-тадбирлари тўғрисида”ги қарори ижроси доирасида ўтказилган тадбирда Иккинчи жаҳон уруши қатнашчилари, жанговор ҳаракатлар иштирокчилари, фахрийлар, юртимиз тинчлиги йўлида ҳалок бўлган ҳарбийларнинг оила аъзолари, ҳарбий-мудофаа соҳасида фаолият юритаётган мутахассислар, “Темурбеклар мактаби” ўқувчилари иштирок этди. 
Тадбирда эл-юрт тинчлиги, халқ фаровонлиги, турмушимиз осойишталигини таъминлаш учун туну кун меҳнат қилган, ўз хизматлари билан шу юрт фарзандларининг камолга етиши, униб-ўсиши учун ҳисса қўшган аждодларимиз, юртдошларимиз ёдга олинди. 
Акция давомида 1979-89 йилларда Афғонистонда бўлган жангларда иштирок этган, фидойилик кўрсатган юртдошимиз марҳум полковник Мақсуд Юлдошевнинг шахсий буюмлари фарзандлари томонидан музейга топширилди. 
Қуролли Кучлар Марказий ашула ва рақс ансамбли ижодий гуруҳи ҳамда бирлашма тасарруфидаги “Ватанпарвар фидойилар” масъулияти чекланган жамияти бадиий жамоасининг мусиқий чиқишлари намойиш этилди. 
Музей олдидаги “Ватанга қасамёд” монументи пойига гуллар қўйилди. Халқаро терроризм, диний экстремизмга қарши курашган мард ўғлонлар ҳақида ҳикоя қилувчи “Унутилмаган қаҳрамонлар” ҳужжатли фильми намойиш этилди. 