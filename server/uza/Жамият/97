Ўзбек ўғлонининг мардлиги ифода этилган кўргазма очилди

Тошкент Фотосуратлар уйида Хотира ва қадрлаш куни муносабати билан Ўзбекистон Бадиий ижодкорлар уюшмасининг фахрийлари ва фоторассомлар шуъбалари аъзолари ижодига бағишланган кўргазма очилди. 
Ўзбекистон Бадиий академияси раиси А.Нуриддинов ва бошқалар мамлакатимизда ёши улуғ инсонларга, хусусан, Иккинчи жаҳон уруши қатнашчилари, фронт орти меҳнат фахрийларига ҳурмат кўрсатилаётгани ва моддий-маънавий қўллаб-қувватланаётгани миллий қадриятларимизнинг абадийлиги натижаси эканини қайд этди. 
Кўргазмада намойиш этилаётган асарларда Иккинчи жаҳон уруши йилларида халқимизнинг жасорати, бағрикенглиги, меҳнаткашлиги, ўзбек ўғлонининг мардлиги ифода этилган. Уларни бирма-бир томоша қилар экансиз, тасвирлардаги ўша давр воқеалари сизни осойишта-осуда ҳаётнинг қадрига етиб яшашга ундайди. Ф.Деденева, Е.Гадецский, А.Слугин, Г.Серов, М.Йўлдошев, А.Мўминов, В.Зиёев, В.Шлосберг, А.Тўраев, Р.Шарипов, С.Деҳқонов каби муаллифлар ижодида бу мавзу ўзига хос тарзда талқин қилинган. 
– Президентимиз Шавкат Мирзиёев ёши улуғ инсонларга алоҳида эътибор кўрсатяпти, – деди Ўзбекистон Республикасида хизмат кўрсатган ёшлар мураббийси Ғ.Абдураҳмонов. – Юртимизда байрамона кайфият. Ёшларимиз ҳарбий кийимларда концертлар уюштираётгани мени жуда қувонтирди. Бу ҳам бўлса, аждодлар руҳини хотирлаш, уларнинг буюк хизматларини келажак авлодга етказишга қаратилган. Бугун биз, фахрийларни тадбирга таклиф қилиб, ҳурмат-эҳтиром кўрсатилгани ва совғалар улашганидан кўзимга ёш келди. Илоҳим, юртимиз бундан-да яшнасин. Фарзандларимизиннг толеи баланд бўлсин. 
Ўзбекистон Бадиий академияси Республика ихтисослаштирилган санъат мактаб-интернатининг хор жамоаси томонидан ижро этилган қўшиқлар тадбирга ўзгача шукуҳ бағишлади. 