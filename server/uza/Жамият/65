Ғолиблар Самарқандга саёҳат қилади

Пойтахтимизнинг Яшнобод тумани “Катта Янгиобод” маҳалла фуқаролар йиғинида 9 май – Хотира ва қадрлаш кунига бағишлаб болалар ва ўсмирлар ўртасида футбол бўйича турнир бўлиб ўтди. 
Туман ҳокимлиги ва “Яшнобод” профессионал футбол клуби ҳамкорлигида ташкил этилган турнирда Яшнобод, Бектемир, Миробод туманлари болалар ва ўсмирлар футбол мактаблари, шунингдек, маҳаллаларнинг 2003-2004 йилларда туғилган ёш футболчилари майдонга чиқди. Унда саккиз жамоа икки гуруҳга бўлинган ҳолда ғолиблик учун баҳслашди. 
– Бундай турнирларни ўтказишдан асосий мақсад уюшмаган ёшлар, хусусан, дарсдан бўш вақтида спорт тўгаракларига қатнашмайдиган футболсевар болалар ва ўсмирларни ҳам қамраб олишдир, – дейди “Яшнобод” профессионал футбол клуби директори Азиз Файзиев. – Бугунги тадбир кўрсатдики, биз бу мақсадга маълум даражада эришмоқдамиз. 
Мусобақа ярим финали дастлабки учрашувида БФМИ жамоаси “Старт” футболчиларини 5:2 ҳисобида енгди. Иккинчи финалчи номи “Яшнобод” – “Бектемир” жамоалари баҳсида аниқланди – 2:5. 
Учинчи ўрин учун ҳам учрашув кескин ва шиддатли кечди. Унда “Старт” вакиллари яшнободликларга ҳеч қандай имконият қолдиришмади – 7:4. 
БФМИ ва “Бектемир” жамоалари ўртасида ўтган ҳал қилувчи баҳснинг асосий вақтида жамоалар рақиб дарвозасига йўл топа олишмади – 0:0. Натижада ғолиб номи пенальтилар сериясида аниқланди. Унда омад БФМИ ёш футболчиларига кулиб боқди – 5:3. 
– Маҳалламизда турли миллат вакиллари бўлган 2 мингдан зиёд аҳоли яшайди, – дейди “Янги нур” маҳалла фуқаролар йиғини раиси Рустам Авазов. – Турнирда маҳалламиз болаларидан ташкил топган жамоа ҳам фаол иштирок этди. Гарчи, жамоамиз ўз гуруҳида учинчи ўринни эгаллаган бўлса-да, хафагарчилик йўқ. Турнир баҳонасида болаларда футболга қизиқиш янада ортгани шубҳасиз. Дарсдан бўш вақтида кўча-кўйда копток тепиб юрган болалардан 6-7 нафари бундан кейин футбол тўгаракларига мунтазам қатнашишга ва келгусида моҳир футболчи бўлиб етишишга қарор қилганларидан кўнглимиз тоғдек кўтарилди. Ишонамизки, келгусида бу каби мусобақалар болалар ўртасида истеъдодлиларни кашф этишда ҳам муҳим аҳамият касб этади. 
Турнир ғолиб ва совриндорларига Яшнобод туман ҳокимлиги томонидан таъсис этилган диплом, медал ва кубоклар топширилди. Бош соврин соҳиби бўлган БФМИ жамоаси аъзолари эса Самарқанд шаҳрига саёҳатга бориш имкониятини қўлга киритди. Бошқа совриндорларга туманда жойлашган 2-болалар ва ўсмирлар спорт мактаби сузиш ҳавзасига бир ой текин таклифнома тақдим қилинди. 
Шунингдек, “Энг яхши дарвозабон”, “Энг яхши ҳимоячи”, “Энг яхши ярим ҳимоячи”, “Энг яхши тўпурар”, “Энг яхши мураббий” каби номинациялар бўйича ҳам ғолиблар аниқланиб, махсус совғалар билан тақдирланди. Ташкилотчилар томонидан мусобақада иштирок этган 128 нафар ёш футболчининг барчасига махсус эсдалик совғалари топширилди. 