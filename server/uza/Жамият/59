Қонун лойиҳалари муҳокама қилинди

Ўзбекистон Республикаси Олий Мажлис Қонунчилик палатасидаги Ўзбекистон либерал демократик партияси фракциясининг навбатдаги йиғилиши бўлиб ўтди. Унда депутатлар «Ўзбекистон Республикасининг айрим қонун ҳужжатларига ўзгартиш ва қўшимчалар киритиш тўғрисида»ги қонун лойиҳасини кўриб чиқди. 
Йиғилишда таъкидланганидек, давлатимиз раҳбарининг 2017 йил 10 августдаги «Ўзбекистон Республикаси Ҳисоб палатаси фаолиятини тубдан такомиллаштириш чора-тадбирлари тўғрисида»ги фармонига мувофиқ Ҳисоб палатаси «Биржалар ва биржа фаолияти тўғрисида», «Валютани тартибга солиш тўғрисида», «Нотариат тўғрисида», «Хориждан маблағ жалб қилиш тўғрисида»ги қонунларга тегишли таклифлар асосида ўзргартириш киритиш ҳамда Ўзбекистон Республикасининг Маъмурий жавобгарлик тўғрисидаги ва Бюджет кодексларига ўзгартиришлар киритиш таклиф этилди. 
Масалан, «Биржалар ва биржа фаолияти тўғрисида»ги қонунга Ҳисоб палатаси зиммасига қонун ҳужжатларига мувофиқ юклатилган вазифалар ижросини таъминлаш мақсадида унга биржа битими тўғрисидаги ахборотларнинг тақдим қилиниши билан боғлиқ қоидани киритиш масаласи илгари сурилди. 
Фракция аъзоларининг фикрича, таклиф этилаётган ўзгартиш ва қўшимчалар орқали Ҳисоб палатасининг фаолиятини тартибга солиш билан боғлиқ ҳужжатларда белгилаб берилган унинг асосий вазифалари ва функциялари бошқа қонун ҳужжатларида ҳам акс эттирилиши таъминланади. 
«Ўзбекистон Республикаси Иқтисодий процессуал кодексининг 27-моддасига ўзгартиш киритиш тўғрисида»ги қонун лойиҳаси ҳам қизғин муҳокама қилинди. 
– Фракциямиз аъзолари мазкур масалани бевосита партиямизнинг дастурий мақсад ва вазифаларида назарда тутилган асосий йўналишлар асосида кўриб чиқди, – дейди ЎзЛиДеП фракцияси аъзоси Муродулла Турсунов. – Жумладан, Ўзбекистон Республикаси Иқтисодий процессуал кодексининг нормаларини Ўзбекистон Республикаси Фуқаролик кодекси ва «Банкротлик тўғрисида»ги қонуннинг нормаларига мувофиқлаштириш мақсадида унинг 27-моддасига иқтисодий судларнинг судловига якка тартибдаги тадбиркор мақомини йўқотган жисмоний шахсларни ҳам, агар пул мажбуриятлари ва мажбурий тўловлар бўйича мажбуриятлар аввалги тадбиркорлик фаолиятидан келиб чиққан бўлса, банкрот, деб топиш тўғрисидаги ишлар тааллуқли эканлигини киритиш таклиф этилмоқда. 
Масаланинг ЎзЛиДеП учун аҳамияти шундан иборатки, партия мулкдорлар, тадбиркорлар, фермер ва ишбилармонлар ҳуқуқлари ва манфаатларини ишончли ҳимоя қилишни таъминловчи қонунчилик меъёрлари ва ҳуқуқни қўллаш амалиётини такомиллаштириш, тадбиркорлик субъектлари юридик жавобгарлик тизимини либераллаштириш тарафдоридир. 
Йиғилишда кун тартибига киритилган бошқа қонун лойиҳалари ҳам депутатлар томонидан атрофлича муҳокама қилиниб, кўриб чиқилган барча масалалар юзасидан фракциянинг тегишли қарорлари қабул қилинди. 