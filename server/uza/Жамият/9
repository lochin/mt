71 туп наркотик модда ўсимлиги етиштирилаётгани аниқланди

Cурхондарё вилояти ички ишлар идораси ходимлари Денов туманида тезкор тадбир ўтказганида Феруз кўчасида яшовчи Толмас Қайтмасовнинг (исм-шарифлар ўзгартирилган) яшаш уйини ҳам бирров кўздан кечирди. Буни қарангки, 62 ёшдаги бу шахснинг томорқасида “марихуана” гиёҳвандлик ўсимлиги парвариш қилинаётган экан. 
Шундан сўнг томорқада бўй кўрсатиб турган 71 туп гиёҳвандлик ўсимлиги холислар иштирокида ҳужжатлаштирилиб, Толмас Қайтмасовга нисбатан Ўзбекистон Республикаси Жиноят кодексининг тегишли моддаси билан жиноят иши қўзғатилди. 
Маълумот ўрнида айтиш лозимки, Толмас Қайтмасовнинг 29 ёшдаги ўғли Олмос Қайтмасовга ўтган йили фирибгарлик жинояти учун “Аҳлоқ тузатиш” жазоси тайинланиб, профилактик ҳисобга олинган эди. Жорий йилнинг февраль ойида у 10 килограмм 7 грамм 17 миллиграмм “гашиш” ва 3 килограмм 675 грамм “марихуана” гиёҳвандлик моддаси билан қўлга тушди. Унга нисбатан Ўзбекистон Республикаси Жиноят Кодексининг 273-моддаси 5-қисми билан жиноят иши қўзғатилди. Толмас Қайтмасов ўғлининг бундай жиноий қилмишларидан тўғри хулоса чиқармаган шекилли, эндиликда ўзи ҳам жирканч жиноят кўчасига кириб қолди. 
Айни пайтда 62 ёшдаги бу шахснинг мазкур ҳаракати юзасидан тергов-суриштирув ишлари олиб борилмоқда.  