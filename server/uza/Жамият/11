Нуронийларга “Меҳнат фахрийси” кўкрак нишонлари топширилди

Бухоро вилояти ҳокимлигида бир гуруҳ нуронийларга “Меҳнат фахрийси” кўкрак нишонларини топшириш маросими бўлиб ўтди. 
Вилоят ҳокимлиги масъуллари, давлат ва жамоат ташкилотлари вакиллари иштирок этган тадбирда мамлакатимизда нуронийлар манфаатини ҳимоя қилиш, турмуш шароитини яхшилаш ва рағбатлантиришга алоҳида эътибор қаратилаётгани таъкидланди. 
Президентимизнинг 2017 йилнинг 14 июлдаги қарори билан таъсис этилган I, II, III даражали "Меҳнат фахрийси” кўкрак нишони билан иқтисодиёт, ишлаб чиқариш, илм-фан, маданият, таълим, соғлиқни сақлаш ва бошқа соҳаларда кўп йиллар ҳалол ва самарали меҳнат қилган 50 нафар бухоролик фахрий ҳам тақдирланди. 
– Мен жамоа хўжалигида узоқ йиллар бригадир бўлиб ишладим, – дейди Пешку туманидан 76 ёшли онахон М.Муродова. – Анча йиллардан бери нафақадаман. Мана бугун “Меҳнат фахрийси” кўкрак нишонига муносиб кўришди. Барча нуронийлар каби хурсандман. Бугун деҳқончиликдаги ислоҳотлар туфайли ернинг ҳақиқий эгаси бўлган фермер меҳнатига яраша барака топмоқда. Буни фермер хўжалигига раҳбарлик қилаётган ўғлим ва қишлоқдошларим ҳаёти мисолида кўриб турибман. Деҳқончиликда тажриба жуда муҳим. Шунинг учун ҳам зарур бўлганда фермер хўжалиги аъзоларига маслаҳат бераман. Далага меҳри тушган инсон ердан кўнгил узолмайди. 
Президентимиз қарорига мувофиқ, “Меҳнат фахрийси” кўкрак нишонлари билан тақдирланганлар яшайдиган хонадонлар эшигига тегишли тартибда ана шу ҳақда белги ҳам ўрнатилади.