Ҳикматхон аянинг ўгитлари

Андижон вилояти Олтинкўл туманидаги Жалабек қишлоғида 101 ёшни қарши олаётган Ҳикматхон момо Иброҳимова яшайди. 
Табаррук онахонни зиёрат қилиш учун нафақат маҳалла аҳли, балки теварак-атрофдаги кўплаб қишлоқлардан ҳам одамлар тез-тез келиб, дуоларини олишга интилади. Давлат идоралари, маҳалла ва бошқа жамоат ташкилотлари вакиллари ҳам онахонни йўқлаб туришади. 9 май – Хотира ва қадрлаш куни арафасида биз ҳам онахонни йўқлаб бордик. Сўзлари содда ва самимий онахон билан суҳбатлашсангиз, ҳаётнинг оддий ҳақиқатлари – ҳалол меҳнат, бағрикенглик ва шукроналик инсонни муродга, эъзозу эҳтиромга етказишига яна бир бор амин бўласиз. 
Момо ҳаёти давомида кўп қувончу ташвишларни бошидан ўтказгани, айниқса, болалик, ёшлик даврлари ғоят машаққатли кечгани, оила қуриб фарзандли бўлганида эса машъум уруш бошланганию, эл оғир мусибатда қолганини гапириб беради. 
– Ёшлик пайтларим жуда оғир кечган, – дейди Ҳикматхон момо. – Шундоғам ҳаётнинг ўзи оғир йиллар эди-да. Айниқса, 30-йиллардаги қаҳатчилик кўп инсонларнинг ёстиғини қуритган. Тенгқурларим 12-14 ёшли болалар катталар билан ёнма-ён ҳамма ишни қилиб кетаверганмиз. Мажбурликдан бу. 16 ёшимда турмушга чиқдим, Афсуски, хўжайинимнинг умри қисқа экан, 2 фарзандли бўлганимизда оламдан ўтди. Ота уйимга қайтдим. Бошқа турмуш қилмадим, фарзандларимни ёлғиз катта қилдим. 
Отинг ўчгур уруш йилларида одамлар янада қийналди. Тун билан куннинг фарқига бормай меҳнат қилинди. Қанча норғул йигитлар урушга кетганча қайтмади, қанча ёш аёллар бева қолди. Тўрт акамдан иккитаси урушга кетиб қайтмаган. 
Уруш бошланганда қизим етти, ўғлим беш ёшда эди. Эрта тонгдан кеч оқшомгача далада нима иш бўлса қилар эдик. 1942 йилнинг баҳорида хўжалигимиз тракторчиси ҳам урушга кетди. Ўшанда раис опа келиб, менга трактор ҳайдашни ўргатди. Маълум муддат трактор хайдашимга ҳам тўғри келган. 
1943 йилда ота-онамдан рухсат олиб, фронтдан ярадор бўлиб қайтган аскарлар даволанадиган “Андижон-2” станцияси яқинидаги шифохонага ишга кирдим. Кундузи беморларга қарардик, кечқурун эса бир маҳалгача ҳарбий тайёргарликдан ўтардик. Чунки ўша ерда ишлаётган бир гуруҳ қиз-аёл фронтга юборишларини сўраб, ариза ёзган эдик-да. 
Урушдан кейин Ҳикматхон момо жамоа хўжалигида звено бошлиғи, кейинчалик молия тизимида меҳнат қилди. Икки фарзандини ёлғиз ўзи вояга етказиб, эл-юрт қаторига қўшди. Бугун 15 нафар набира, 50 дан ортиқ чевараю эваранинг бувижониси бўлган момони йўқлаб келувчи қариндош-уруғ, маҳалла-кўй, меҳмонларнинг қадами узилмайди. 
– Яратганга беадад шукрлар бўлсин. Шундай тинч, дориломон кунларда яшаяпмиз, – дейди онахон. – Бу кунларнинг қадрига етиш керак, чунки эсимни таниганимдан буён ҳозирдагидек тўкинликни, фаровонликни кўрмаганман. Умрим меҳнат билан ўтди. Ҳалол меҳнат, кўнгил хотиржамлиги, бағрикенглик, яхшилик инсон умрини узун ва зийнатли қилар экан. 
– Ҳикматхон ая уйда ўтиришни ёқтирмасди, – дейди Найзақайрағоч маҳалла фаолларидан бири Наргизахон Тошматова. – Нафақага чиққанидан кейин кўп йиллар маҳалла фаоли сифатида тадбирларга бош-қош бўлди, оилалар мустаҳкамлигини таъминлашга муносиб ҳисса қўшди. Ҳатто, 90 ёшида ҳам ҳовлисига ўсма экиб, қўшни аёлларга, қизларга улашиб юрарди. 
– Давлатимиз раҳбаридан жуда миннатдормиз, кексаларни ғоятда эъзозлаяпти, ёшларни эса қўллаб-қувватлаб, барча эшикларни очиб бераяпти. Телевизорда кўряпман, эҳ-ҳе, юртимизнинг ҳамма жойида ҳавас қилса арзийдиган ишлар қилиняпти. Буларни кўриб, яшагинг келади. Бу юртимизнинг, ёшларимизнинг бахти. Илоҳим, мана шу бахт элимиздан сира кетмасин. Одамларнинг дарду ташвиши билан яшаётган катталаримиз омон бўлсин, – дейди Ҳикматхон момо. 