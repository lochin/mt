Юксак ҳурмат ва эҳтиром ифодаси

Андижон вилояти туман ва шаҳарларида ҳам байрам муносабати билан турли тадбирлар, кекса авлод вакиллари билан учрашувлар бўлиб ўтмоқда. 
Давлатимиз раҳбарининг жорий йил 16 апрелдаги “Иккинчи жаҳон уруши қатнашчиларини рағбатлантириш тўғрисида”ги фармони ижроси доирасида ўтказилган тадбирда вилоят ҳокимлиги, мудофаа ишлари, маданият бошқармалари, хотин-қизлар қўмитаси, Ўзбекистон ёшлар иттифоқи вилоят кенгаши, “Нуроний” жамғармаси ва “Маҳалла” хайрия жамоат фонди вилоят бўлими вакилларидан иборат кенг жамоатчилик вакиллари Иккинчи жаҳон уруши қатнашчилари хонадонларида бўлиб, уларга Президент совғаси – тилла соат ва бир маротоба бериладиган 5 миллион сўмдан пул мукофотини топширмоқда. 
– Айни кунда вилоятда 63 нафар Иккинчи жаҳон уруши иштирокчиси, 3 минг нафардан ортиқ фронторти меҳнат фахрийлари истиқомат қилади, – дейди “Нуроний” жамғармаси вилоят бўлими раиси Ўктамжон Охунов. – Шу кунларда давлат ва жамоат ташкилотлари вакиллари томонидан уларнинг холидан хабар олиниб, уларга Президент табриги ўқиб эшиттирилмоқда, совғалар улашилмоқда. 
Избоскан тумани ҳокими Акмалжон Жалолов бошчилигида қатор давлат ва жамоат ташкилотлари вакиллари Иккинчи жаҳон уруши қатнашчиси тумандаги Даминбойчек маҳалласида яшовчи 92 ёшли Йўлдошбой ота Қўчқоров ҳамда 98 ёшли Нуриддин ота Каримов хонадонида бўлиб, уларга Президентимизнинг табригини ўқиб эшиттирди, олтин соат ва 5 миллион сўм пул мукофотини топширди. Ватан ҳимояси йўлида мардлик ва жасорат намуналарини кўрсатган уруш фахрийларининг ибратли ҳаёт йўли ёш авлод учун ҳамиша намуна эканлигини таъкидлаб, отахонга сиҳат-саломатлик, янада узоқ умр тилади. 
– Юртбошимиз томонидан биз, кексаларга, уруш қатнашчиларига кўрсатилаётган эътибор ва ғамхўрликдан беҳад мамнунмиз, – дейди уруш фахрийси, 92 ёшли Йўлдошбой ота Қўчқоров. – Биз кўрган уруш балосини фарзандларимиз асло кўрмасин. Шукрлар бўлсинки, бугун Ватанимиз тинч, осмонимиз мусаффо. Ёшларимиз бугунги тинч ва фаровон ҳаётнинг қадрига етсин. Обод, кундан-кунга юксалиб, гуллаб-яшнаётган юртимизга асло кўз тегмасин. 
Бу каби тадбирлар вилоятнинг барча туман ва шаҳарларида бўлиб ўтмоқда. 