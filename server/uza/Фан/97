Биосфера ва микроорганизмлар

Пойтахтимизда «Биосфера ва микроорганизмлар» мавзусида симпозиум бўлиб ўтди. Ўзбекистон Фанлар академияси Микробиология институти, Мирзо Улуғбек номидаги Ўзбекистон Миллий университети, Микробиологлар жамияти ҳамкорлигида ташкил этилган тадбирда илм-фан муассасалари, олий ўқув юртлари олимлари, шифокорлар, ишлаб чиқариш вакиллари, тадқиқотчилар, талабалар, хорижий давлатлардан келган мутахассислар иштирок этди. 
Ўзбекистон Фанлар академияси вице-президенти Т.Орипов, олий ва ўрта махсус таълим вазири ўринбосари Б.Усмонов, Ўзбекистон Миллий университети ректори Ш.Сирожиддинов ва бошқалар Президентимиз Ислом Каримов раҳнамолигида амалга оширилаётган ислоҳотлар жараёнида илм-фанни такомиллаштириш, таълим, фан, амалиёт ҳамкорлигини кенгайтириш, инновацион тараққиётни ривожлантиришга қаратилаётган доимий эътибор жамият тараққиётини юксалтиришнинг муҳим омили бўлаётганини таъкидлади. 
Мамлакатимизда илм-фаннинг турли соҳалари каби микробиология йўналишидаги тадқиқотлар ҳам йилдан-йилга кенгаймоқда. Ушбу йўналишда Ўзбекистон Фанлар академияси тизимидаги институтлар, тиббий-илмий марказлар, олий ўқув юртларида кенг қамровли илмий лойиҳалар амалга оширилаётир. 
Жорий йилда Фанлар академияси Микробиология институтида йигирмадан ортиқ давлат гранти бўйича фундаментал, амалий, инновацион лойиҳалар бажарилди. Илмий изланишлар натижасида илм-фандаги долзарб масалалар ечимига оид янги ихтиролар яратилди. Тиббиёт соҳасида бактериал ва вирусли ўткир ичак инфекциялари, дисбактериозларни даволашда қўлланилаётган «Бифидумбактерин PL», «Лактобактерин Ором», ичакнинг сурункали яллиғланишида юқори самарадорликка эга «Бификол PL», сурункали ва замбуруғли ичак касалликларида татбиқ этилаётган «Қуритилган колибактерин», «Қуритилган бактоспорулин» препаратлари бунга мисолдир.
– Сўнгги йилларда инфекцияли хасталикларни даволаш учун ичак флораси бактериялари – пробиотиклардан фойдаланиш микробиология фанининг истиқболли йўналишига айланмоқда, – дейди ЎзФА Микробиология институти илмий котиби, биология фанлари номзоди Нигора Бекмуҳамедова. – Масалан, пробиотиклар ошқозон ва ўн икки бармоқли ичак ярасини даволаши мумкинлиги аниқланди. Тажрибалардан маълум бўлишича, пробиотиклар ошқозон яраси касаллиги туфайли зарарланган тўқималар тузалишига ёрдам беради. Ана шундай тадқиқотлар натижасида ичак флораси бактерияларининг янги хусусиятларини ўрганиш ва уларни касалликларни даволашда синтетик препаратлар ўрнида қўллаш бўйича яхши самарага эришилмоқда. 
Микробиология соҳасида малакали мутахассислар тайёрлашда Ўзбекистон Миллий университети микробиология ва биотехнология кафедрасининг алоҳида ўрни бор. Мазкур йўналишда ҳар йили қирққа яқин бакалавр ва магистр тайёрланмоқда. 
Анжуманда ушбу йўналишда мамлакатимиз илм-фани ва олий таълим муассасаларида амалга оширилаётган илмий-тадқиқот ишлари, малакали кадрлар тайёрлаш бўйича орттирилган тажрибалар, яратилган янги ихтиролардан амалиётда фойдаланиш натижаларига бағишланган маърузалар тингланди. 
Микробиология фани эришаётган ютуқлардан фойдаланиш натижалари, янги ишланмалар, тиббиёт ва қишлоқ хўжалиги ҳамда бошқа соҳаларга татбиқ этилган замонавий препаратларнинг кўргазмаси намойиш этилди. 