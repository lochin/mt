Илм-фан ривожи – тараққиёт омили

Ўзбекистон Фанлар академиясининг «Физика-Қуёш» илмий-ишлаб чиқариш бирлашмаси Физика-техника институтида Мирзо Улуғбек номидаги Ўзбекистон Миллий университети билан ҳамкорликда физика фанининг фундаментал ва амалий масалаларига бағишланган анжуман бўлиб ўтди. 
Ўзбекистон Фанлар академияси президенти Ш.Солиҳов, Физика-техника институти директори С.Лутфуллаев ва бошқалар Президентимиз раҳнамолигида фан ва ишлаб чиқариш ҳамкорлигини мустаҳкамлаш, физик ва техник тармоқларни ривожлантиришга қаратилаётган доимий эътибор барқарор ўсишга эришиш, ушбу соҳаларда ёшларнинг лойиҳаларини оммалаштиришда муҳим омил бўлаётганини таъкидлади. 
Истиқлол йилларида барча фанлар қатори физика соҳасига қаратилган эътибор натижасида олимлар томонидан самарали натижаларга эришилмоқда. 
Бу каби саъй-ҳаракатлар илм-фанни ривожлантириш билан бирга, иқтисодий тараққиётга ҳам ижобий таъсир кўрсатмоқда. 
Мамлакатимизда илм-фан марказларида қаттиқ жисм назарияси, юқори ва ўта юқори энергия ва ярим ўтказгичлар физикаси, шунингдек, қуёш энергиясини ҳосил қилиш каби муҳим йўналишлар бўйича илмий тадқиқотлар олиб борилмоқда. Мазкур йўналишлар бўйича илмий ихтиролар қилиниб, назарий ва амалий ишланмалар яратилаётир. 
Ёш мутахассислар томонидан яратилган қуёш энергияси ёрдамида мева-сабзавотларни қуритиш, турли фотоэлектрик қурилмалар, қуёш энергияси ёрдамида кўча ва майдонларни ёритиш тизимлари, қуёш энергияси ёки ёқилғида ишлайдиган сув чиқариш вазифасини бажарувчи, қишлоқ хўжалигида фойдаланиш учун мўлжалланган мосламалар, органик чиқиндиларни утилизация қиладиган экологик тоза ва фойдали таркибга эга биогаз қурилмалари шулар жумласидандир. 
– Мустақиллик йилларида турли соҳалар, хусусан, илм-фанда янги фикр ва ғояларга эга, бир неча чет тилини биладиган ҳамда ахборот-коммуникация технологияларидан унумли фойдаланадиган авлод улғайди, – дейди Физика-техника институти директори ўринбосари Жасур Аҳатов. – Уларнинг шижоати, ташаббускорлиги, мукаммал ғояларга эгалигини дунё мутахассислари ҳам алоҳида эътироф этаётир. Ёш олимларимизнинг изланишлари мамлакатимиз ривожига ҳисса қўшиши шубҳасиз. Анжуманда ана шундай мутахассисларимизнинг тадқиқотларига алоҳида эътибор қаратилди. 
Конференцияда мамлакатимиз илм-фанининг бугунги ривожи, жаҳон цивилизацияси, буюк аждодларимизнинг илмий мероси, жамиятимизни модернизациялаш ва ривожлантиришни таъминлайдиганфундаментал тадқиқотлар, илмий-техник дастурлар ҳамда инновацион ишланмалар каби мавзуларда маърузалар тингланди. 