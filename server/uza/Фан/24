Ибрат мактаби

Академик Пўлат Ҳабибуллаев бутун умрини эл-юрт равнақи, илм-фан ривожига бахшида этган йирик олим, давлат ва жамоат арбоби эди. 
Андижонда туғилиб ўсган олим юртимиз ижтимоий-сиёсий, иқтисодий, маданий ҳаётининг барча жабҳаларида ибратли фаолияти, фидойилиги билан Ўзбекистон номини халқаро миқёсда улуғлаган инсонлардан бири эди. Айниқса, физика фани ривожига улкан ҳисса қўшган олим, шу йўналишда 500 дан ортиқ илмий мақола, 15 монография муаллифидир. 4 монографияси хорижий тилларга таржима қилинган, кўплаб ихтиролар муаллифи сифатида катта шуҳрат қозонган. 
Физиканинг акустика, оптика, нанофизика, лазер физикаси, суперион ўтказгичлар ва квант-ўлчамли системалар физикаси, ядро физикаси, радиацион материалшунослик ва бошқа қатор йўналишларда олиб борган фундаментал тадқиқотлари жаҳон илмий жамоатчилиги томонидан алоҳида эътироф этилган. Хусусан, олим эришган улкан илмий ютуқлари учун Буюк Британиянинг Кембриж шаҳридаги Халқаро биографик марказ ва Жаҳон интеллектуал мулк ташкилотининг олтин медаллари билан тақдирланган. Америка Қўшма Штатларининг Колифорния Халқаро биография институти 1995 йилда жаҳон илм-фани ривожига қўшган улкан ҳиссаси, фундаментал муаммоларни ҳал этишдаги илмий тадқиқотлари учун Пўлат Хабибуллаевни охирги ўн йилликдаги “Энг машҳур шахс”, деб эълон қилган. Шунингдек, у қатор халқаро илмий марказлар, ўнлаб давлатлар Фанлар академияси аъзолигига сайланган. 
Академик Пўлат Ҳабибуллаев айни пайтда турли илмий ва давлат муассасаларига раҳбарлик қилди. Қаерда, қандай вазифада ишламасин, аввало, ана шу муассасанинг нуфузини, илмий салоҳиятини юксалтириш, моддий-техник базасини мустаҳкамлашга алоҳида эътибор қаратди. Жумладан, Андижон қишлоқ хўжалиги (собиқ пахтачилик) институти ректори, Низомий номидаги Тошкент давлат педагогика университети, Мирзо Улуғбек номидаги Ўзбекистон Миллий университети кафедра мудири вазифаларидаги фаолияти давомида юртимизда олий таълим ривожига салмоқли ҳисса қўшди. У кишининг бевосита ташаббуси билан Ўзбекистон Фанлар академиясининг Иссиқлик физикаси бўлими, унинг қошида Амалий лазер физикаси институти ташкил этилди. 
Ўзбекистон физика жамиятининг ташкил этилиши ҳам айнан Пўлат Ҳабибуллаев номи билан боғлиқ. Жамиятни ташкил этиш орқали олим турли идоралар, фан, таълим ва ишлаб чиқаришда фаолият кўрсатаётган мутахассис, педагог ва олимларни ягона мақсад йўлида бирлаштирди, шу билан бирга, физика фани ривожини жадаллаштириш, унинг ютуқларини халқ хўжалигига жорий қилишнинг самарали усулларини таклиф этиш, хорижий мамлакатлар билан ҳамкорликни мустаҳкамлаш борасидаги ишларни янада юқори босқичга кўтарди. 
Устоз ишда ҳам, илмда ҳам ҳамкасблари ва шогирдларига ибрат намунаси эди. Зиммасидаги ҳар қандай вазифага катта масъулият билан ёндашар, шижоати, касбига садоқати, фидойилиги билан барчани юксак марраларга илҳомлантирарди. У кишига ким, қандай масалада мурожаат қилмасин, имкон қадар ёрдам берар, шогирдларини ҳамиша қўллаб-қувватлар эди. 
Пўлат Ҳабибуллаев Ўзбекистон Фанлар академияси Ядро физикаси институти директори, ЎзФА Иссиқлик физикаси бўлими илмий раҳбари, Фанлар академиясининг вице-президенти, Президенти, Ўзбекистон Республикаси Фан ва техника давлат қўмитаси раиси, «Ўзбекистон физика журнали» бош муҳаррири, Вазирлар Маҳкамаси ҳузуридаги Фан ва технологиялар маркази директори лавозимларида ишлаган йилларида ҳам илм-фан ривожи йўлида самарали меҳнат қилди, фан ютуқларини амалиётга татбиқ этиш борасидаги кўплаб ишларга бош-қош бўлди. 
Олимнинг кенг кўламли илмий фаолияти, эришган ютуқлари давлатимиз томонидан муносиб тақдирланди. 1994 йилда “Ўзбекистонда хизмат кўрсатган фан арбоби” унвони, 2000 йилда «Меҳнат шуҳрати» ордени билан мукофотланди. 
Устоз Пўлат Ҳабибуллаевнинг мазмунли ҳаёти ва серқирра фаолияти барчамиз учун ҳамиша ибрат ва тарбия мактаби бўлиб қолади.