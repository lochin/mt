Фан, таълим, ишлаб чиқариш уйғунлиги

Мирзо Улуғбек номидаги Ўзбекистон Миллий университети қошидаги Полимерлар кимёси ва физикаси илмий-тадқиқот марказида “Иқтисодиёт тармоқларининг инновацион ривожланишида полимерлар ҳақидаги фан ва таълим интеграциясининг роли” мавзуcида республика илмий анжумани бўлиб ўтди. 
Ўзбекистон Фанлар академияси вице-президенти Т.Орипов, Мирзо Улуғбек номидаги Ўзбекистон Миллий университети ректори Ш.Сирожиддинов, Полимерлар кимёси ва физикаси илмий-тадқиқот маркази директори С.Рашидова ва бошқалар илм-фан, инновацион технологиялар соҳасини жадал равнақ топтириш, ёш олимлар фаолиятини қўллаб-қувватлаш, илғор ишланмаларни иқтисодиётнинг турли соҳаларига кенг жорий этиш Президентимиз Ислом Каримов раҳнамолигида амалга оширилаётган ислоҳотларда устувор ўрин эгаллаётганини таъкидлади. 
Давлатимиз раҳбарининг 2014 йил 8 июлдаги “Ўзбекистон Республикаси Фанлар академияси тузилмасини янада мақбуллаштириш ҳамда республика академик илм-фани ва олий таълимининг интеграциясини мустаҳкамлаш чора-тадбирлари тўғрисида”ги қарорига мувофиқ Ўзбекистон Миллий университети қошида Полимерлар кимёси ва физикаси илмий-тадқиқот маркази ташкил этилгани илм-фаннинг ўзаро интеграциялашувини таъминлашда муҳим аҳамият касб этмоқда. Мазкур марказ олимларининг илмий изланишлари қишлоқ хўжалиги, тиббиёт, фармацевтика, саноатнинг турли соҳаларида кенг қўлланилаётгани билан аҳамиятлидир. 
Марказ олимлари томонидан полимерлар ҳақидаги фан тарихи, бу борада мамлакатимиз ва хорижда қўлга киритилган илғор ютуқларга оид янги йўналишларни ўз ичига олувчи ахборотлар жамланмаси ҳақида талабаларни тўла хабардор этишга алоҳида эътибор қаратилмоқда. Шу билан бирга олий ўқув юртларида ташкил этилаётган маърузалар, мазкур марказда ўтказилаётган “Очиқ эшиклар куни” тадбирлари ёшларнинг полимерлар кимёси ва физикасига бўлган қизиқишини оширмоқда. 
Жамоада илм-фан ва ишлаб чиқариш ҳамкорлигини янада мустаҳкамлаш мақсадида саноат корхоналарининг илмий ишланмаларга бўлган эҳтиёжига оид маълумотлар тўплаш юзасидан тизимли ишлар олиб борилмоқда. Бу корхоналар фаолиятини самарали йўлга қўйиш, ишлаб чиқариш технологияси жараёнига доир талабларнинг қондирилишида муҳим аҳамият касб этади. 
– Марказимиз бир қатор олий таълим даргоҳлари, ишлаб чиқариш ва саноат корхоналари билан ҳамкорликни йўлга қўйган, – дейди Полимерлар кимёси ва физикаси илмий-тадқиқот маркази илмий котиби Абдумутолиб Отахонов. – Айни пайтда жамоа таркибининг ўттиз фоиздан ортиғини ёшлар ташкил этади. Бу фундаментал, амалий, инновацион тадқиқотларнинг жадал олиб борилиши, уларни амалиётга жорий этиш, пировардида фан, таълим, ишлаб чиқаришнинг ўзаро уйғунлашувини таъминлаш имконини беради. 
Анжуманда ёш олимларнинг илмий изланишлари, уларнинг фаолиятига оид тақдимотлар таҳлил этилди. Талабаларни юртимизда полимерлар ишлаб чиқариш, қайта ишлаш ва қўллашга ихтисослашган корхоналар, компанияларнинг илмий ишланмаларга бўлган эҳтиёжи билан яқиндан таништириш, техник кенгашларга ишланмаларни тақдим этиш каби масалалар атрофлича муҳокама этилди. 