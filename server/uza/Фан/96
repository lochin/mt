Янги технологиялар ва иқтисодий тараққиёт

Ҳар кимга илмий ва техникавий ижод эркинлиги, маданият ютуқларидан фойдаланиш ҳуқуқи кафолатланади.
Давлат жамиятнинг маданий, илмий ва техникавий ривожланишига ғамхўрлик қилади.
Ўзбекистон Республикасининг Конституцияси, 42-модда.
Давлатимиз раҳбарининг 2008 йил 15 июлдаги «Инновацион лойиҳалар ва технологияларни ишлаб чиқаришга татбиқ этишни рағбатлантириш борасидаги қўшимча чора-тадбирлар тўғрисида»ги қарори илм-фан фаолияти ва инновацион иқтисодиётни янада ривожлантиришда муҳим дастуриламал бўлаётир. 
Ўзбекистон Фанлар академиясининг Ион-плазма ва лазер технологиялари институти давлат илмий-техника дастурларида белгиланган устувор йўналишларни ҳаётга татбиқ этишда фаол иш олиб бораётган замонавий илм-фан муассасаларидан. Мазкур институт директори, профессор Ҳотам Ашуров билан ЎзА мухбирининг суҳбати ушбу йўналишда амалга оширилаётган лойиҳалар хусусида бўлди. 
– Ион-плазма ва лазер технологиялари йўналиши замонавий илм-фаннинг устувор йўналишларидан бўлиб, бугун тараққиётни бу соҳа иштирокисиз тасаввур этиб бўлмайди, – дейди Ҳ.Ашуров. – Мамлакатимизда ушбу йўналишда ўзига хос илмий мактаблар яратилгани фан тараққиётини замон билан ҳамқадам ривожлантириш баробарида, яратилаётган ихтиролардан амалиётда фойдаланиш жараёнини тизимли асосда йўлга қўйишда муҳим омил бўлаётир. 
Институтимиздаги ўнта лабораторияда илмий тадқиқотларни халқаро андозалар даражасида ташкил этиш имконияти яратилган. Олим ва ёш тадқиқотчиларимиз йигирмадан ортиқ лойиҳа устида илмий изланишлар олиб бормоқда. Физикавий электроника, оптика, лазер физикаси, иссиқлик физикаси каби соҳаларга оид илмий лойиҳалар иқтисодиётнинг етакчи тармоқларини ривожлантиришга йўналтирилган. 
Қуёш энергетикаси соҳасидаги ишланмаларимиз бунга мисолдир. Глобаллашув жараёни чуқурлашаётган бугунги замонда табиат бойликларини тежаш ва қайта тикланувчи энергия манбаларидан фойдаланишни йўлга қўйиш устувор вазифага айланмоқда. Бу йўналишдаги изчил ишлар натижасида мамлакатимизда қуёш энергиясидан фойдаланиш борасида муҳим ютуқларга эришилмоқда. 
Маълумки, қуёш энергетикасида энг кўп ишлатиладиган материал кремнийдир. Табиатда кремний фақат кислородли бирикмалар кўринишида бўлади. Уни тозалашда самарадорликка эришиш саноатда доимо долзарб бўлиб келган. Юқори тозаликда ажратиб олинган маҳсулот поликристалл кремний деб аталади ва у ишлаб чиқаришда юқори қийматга эга. 
Институтимиз олимларининг поликристалл кремний олиш бўйича илмий изланишлари натижасида яратилган технология ана шундай материални тозалаш бўйича дунё миқёсида энг илғор усуллардан биридир. Ушбу ноёб технология мамлакатимиз ва тараққий этган давлатларнинг ўн олтита патенти билан тасдиқланган. Ҳозир ушбу маҳсулотни саноат миқёсида олишнинг тажриба қурилмасини яратиш устида иш олиб борилмоқда. Бу технология қуёш энергетикаси саноатини жаҳон андозалари даражасига олиб чиқиш ва тежамкор технологияларни амалиётга жорий этиш орқали мамлакатимизнинг иқтисодий салоҳиятини янада мустаҳкамлашга хизмат қилади. 
Бундан ташқари, энергетика соҳасида ишлатиладиган турбиналарнинг фойдали иш коэффицентини ошириш бўйича ҳам изланишлар олиб борилмоқда. Ион-плазма технологияси асосида бу йўналишда яратилган металл сиртини вакуум-ёй усулида тозалаш технологияси экологик жиҳатдан софлиги, чиқиндисиз ишлаши жиҳатидан дунёдаги етакчи ишлаб чиқарувчиларга манзур бўлаётир. Айни пайтда ундан нафақат мамлакатимиз, балки хориждаги пўлат ишлаб чиқаришга ихтисослашган етакчи корхоналарда ҳам кенг фойдаланилмоқда. 
Айни пайтда илм-фаннинг ана шундай устувор йўналишлари бўйича мамлакатимиздаги йигирмадан ортиқ саноат корхонаси билан бевосита ҳамкорлик йўлга қўйилгани илмий тадқиқотларни амалиётга ўз вақтида татбиқ этиш ва жамиятимизни модернизациялашда муҳим омил бўлаётир. 
– Илм-фан ва таълим ҳамкорлиги, ёш тадқиқотчиларни илмий изланишларга жалб этиш жараёни ҳақида ҳам сўзлаб берсангиз. 
– Илм-фанимиз эртаси бўлган ёш авлод тарбияси фаолиятимизнинг муҳим йўналишидир. Бу борада Мирзо Улуғбек номидаги Ўзбекистон Миллий университети, Абу Райҳон Беруний номидаги Тошкент давлат техника университети, Тошкент кимё-технология институти билан ҳамкорлик йўлга қўйилган. Етакчи олимлар ва тадқиқотчиларимиз илмий изланишлар билан бир қаторда таълим жараёнига жалб этилмоқда. Ушбу олий ўқув юртларида физика ва электроника йўналишларида таҳсил олаётган ёшларнинг амалиёт жараёни институтимиз базасида ўтказилади. Илм-фан фаолиятига ёшлар бакалавриатура босқичиданоқ йўналтирилади. Етакчи олимларимиз ва тадқиқотчилар «устоз-шогирд» анъанаси асосида ёшларга ўз маҳоратини ўргатади. 
Институтимиздаги ёш олимлар кенгашига ўттиздан ортиқ ёш тадқиқотчи аъзо. Ёш олимлар ўртасида фаннинг долзарб масалалари бўйича илмий-амалий анжуманлар ташкил этиш, иқтидорли ёшларни қўллаб-қувватлаш доимий эътиборда. Ана шундай имкониятдан оқилона фойдаланаётган ёшлар салмоқли натижаларга эришмоқда. Хусусан, қуёш энергетикаси соҳасида ўн бешдан ортиқ иқтидорли ёш илмий кадр шакллангани фикримиз исботидир. Бу соҳадаги ишларни изчил давом эттириш, илмий анъаналарни янги тамойиллар асосида янада бойитиш асосий мақсадимиздир. 
– Илм-фан фаолиятини ривожлантиришда халқаро алоқалар қандай ўрин тутаётир? 
– Президентимиз раҳнамолигида халқаро алоқаларга кенг йўл очилгани мамлакатимиз илм-фани ривожини жаҳон андозалари даражасига олиб чиқишда муҳим аҳамият касб этмоқда. Бугунги кунда институтимиз тараққий этган давлатлардаги йигирмага яқин илм-фан маркази билан ҳамкорлик ўрнатган. Илмий лойиҳаларимиз нанотехнологияларни ривожлантиришга йўналтирилгани ўз самараларини бераётир. 
Финляндиянинг физика йўналишидаги илм-фан муассасалари билан ҳамкорликдаги лойиҳаларимизни алоҳида қайд этиш лозим. Мазкур мамлакат олимлари ўзбек олимларининг ион-плазма соҳасида орттирган бой тажрибасини юксак қадрлашини алоҳида эътироф этишади. Албатта, буларнинг барчаси мустақиллик берган улкан имкониятлар туфайлидир. Бундай замонавий шароитлардан оқилона фойдаланиб, илм-фан салоҳиятини янада юксакларга кўтариш, Ватанимизнинг куч-қудрати ва иқтисодий салоҳиятини юксалтиришга муносиб улуш қўшиш муҳим бурчимиздир. 
