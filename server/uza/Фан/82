Математиклар анжумани

Самарқанд давлат университетида “Ночизиқли анализ ва унинг татбиқлари” мавзуида халқаро конференция ўтказилди. 
Ўзбекистон Республикаси Олий ва ўрта махсус таълим вазирлиги ҳамда Самарқанд давлат университети ҳамкорлигида ташкил этилган тадбирда мамлакатимиздаги олий ўқув юртлари ва илмий-тадқиқот институтлари вакиллари билан бирга АҚШ, Германия, Италия, Малайзия, Польша, Россия, Франция, Қозоғистон, Япониядан мутахассислар қатнашди. 
Мирзо Улуғбек номидаги Ўзбекистон Миллий университети қошидаги Математика институти директори, академик Ш.Аюпов, Самарқанд давлат университети ректори А.Холмуҳаммедов ва бошқалар илм-фан соҳасида амалга оширилаётган изчил ислоҳотлар, соҳа ходимларининг давлатимиз томонидан ҳар томонлама қўллаб-қувватланиши натижасида юртимиз олимлари барча фан йўналишларида кенг миқёсли илмий-тадқиқот ишларини олиб бораётганини таъкидлади. Бу изланишлар юксак самаралар бериб, мамлакатимизда ҳар бир фан тармоғи бўйича ўзига хос илмий мактаблар шаклланган ва уларнинг фаолияти хорижлик мутахассисларни ҳам қизиқтириб келмоқда.
Мазкур анжуман ҳам юртимизда фундаментал ва амалий математика бўйича қўлга киритилган янги илмий натижалар ва тенденцияларни таҳлил этиш, бу борада хорижий мамлакатлар олимлари билан тажриба алмашиш ҳамда янги методларни ишлаб чиқишга қаратилгани билан аҳамиятлидир. 
– 2009 йилдан буён илмий изланишлар олиб бораман, – дейди Самарқанд давлат университети механика-математика факультети функционал анализ кафедраси ассистенти С.Улашев. – Тадқиқот мавзуси бўйича бир қатор хорижий мамлакатларда ўтказилган халқаро анжуманларда қатнашдим, малака ошириш курсларида ўқиб қайтдим. Ушбу жараёнда шунга амин бўлдимки, математика бўйича юртимизда олиб борилаётган илмий-тадқиқот ишлари кўлами ва самарадорлигини чет давлатлардаги билан қиёслаганда ибратга молик. Бугунги анжуманда ҳам бу жиҳатлар алоҳида таъкидланди. 
Конференцияда мутахассислар алгебра ва функционал анализ, оддий дифференциал тенгламалар динамик системалари, хусусий ҳосилали тенгламалар, математик физиканинг нокоррект масалалари, эҳтимоллар назарияси ва математик статистика, амалий механика ва унинг татбиқлари йўналишлари бўйича шўъбаларга бўлинган ҳолда маърузалар тинглади. Илмий-техник дастурлар доирасида мазкур йўналишларда бажарилаётган 15 дан ортиқ илмий лойиҳа натижалари муҳокама этилди. 